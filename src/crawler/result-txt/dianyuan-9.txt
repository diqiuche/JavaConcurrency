《说苑》卷十〈敬慎〉～337～ 孔子之周，观于太庙右陛之前，有金人焉，三缄其口而铭其背曰：「古之慎言人也，戒之哉！戒之哉！无多言，多口多败；无多事，多事多患。安乐必戒，无行所悔。勿谓何伤，其祸将长；勿谓何害，其祸将大；勿谓何残，其祸将然；勿谓莫闻，天妖伺人；荧荧不灭，炎炎奈何；涓涓不壅，将成江河；绵绵不绝，将成网罗；青青不伐，将寻斧柯；诚不能慎之，祸之根也；曰是何伤？祸之门也。强梁者不得其死，好胜者必遇其敌；盗怨主人，民害其贵。君子知天下之不可盖也，故后之下之，使人慕之；执雌持下，莫能与之争者。人皆趋彼，我独守此；众人惑惑，我独不从；内藏我知，不与人论技；我虽尊高，人莫害我。夫江河长百谷者，以其卑下也；天道无亲，常与善人；戒之哉！戒之哉！」 《孔子家语》卷三〈观周〉～26～ 孔子观周，遂入太祖后稷之庙，庙堂右阶之前，有金人焉，三缄其口，而铭其背曰：「古之慎言人也，戒之哉。无多言，多言多败。无多事，多事多患。安乐必戒，勿谓何伤，其祸将长。勿谓何害，其祸将大。勿喟不闻，神将伺人。焰焰不灭，炎炎若何。涓涓不壅，终为江河。绵绵不绝，或成网罗。毫末不札，将寻斧柯。诚能慎之，福之根也。口是何伤，祸之门也。强梁者不得其死，好胜者必遇其敌。盗憎主人，民怨其上，君子知天下之不可上也，故下之。知众人之不可先也，故后之。温恭慎德，使人慕之。执雌持下，人莫踰之。人皆趋彼，我独守此。人皆或之，我独不徙。内藏我智，不示人技，我虽尊高，人弗我害，谁能于此。江海虽左，长于百川，以其卑也。天道无亲，而能下人，戒之哉！」孔子既读斯文也，顾谓弟子曰：「小人识之，此言实而中，情而信。诗曰：『战战兢兢，如临深渊，如履薄冰。』行身如此，岂以口过患哉？」孔子见老聃而问焉，曰：「甚矣道之于今难行也，吾比执道，而今委质以求当世之君而弗受也，道于今难行也。」老子曰：「夫说者流于辩，听者乱于辞，如此二者，则道不可以忘也。」
==========================
《世说新语笺疏》中卷上〈识鉴〉～393～ 张季鹰辟齐王东曹掾，在洛见秋风起，因思吴中菰菜羹、鲈鱼脍，曰：「人生贵得适意尔，何能羁宦数千里以要名爵！」遂命驾便归。俄而齐王败，时人皆谓为见机。 《晋书》卷九十二〈文苑列传·张翰〉～2384～ 张翰字季鹰，吴郡吴人也。父俨，吴大鸿胪。翰有清才，善属文，而纵任不拘，时人号为「江东步兵」。会稽贺循赴命入洛，经吴阊门，于船中弹琴。翰初不相识，乃就循言谭，便大相钦悦。问循，知其入洛，翰曰：「吾亦有事北京。」便同载即去，而不告家人。齐王囧辟为大司马东曹掾。囧时执权，翰谓同郡顾荣曰：「天下纷纷，祸难未已。夫有四海之名者，求退良难。吾本山林间人，无望于时。子善以明防前，以智虑后。」荣执其手，怆然曰：「吾亦与子采南山蕨，饮三江水耳。」翰因见秋风起，乃思吴中菰菜、莼羹、鲈鱼脍，曰：「人生贵得适志，何能羁宦数千里以要名爵乎！」遂命驾而归。著首丘赋，文多不载。俄而囧败，人皆谓之见机。然府以其辄去，除吏名。
==========================
《昭明文选》卷四十五〈对问设论辞序上·辞·归去来〉 归去来兮，田园将芜，胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣，问征夫以前路，恨晨光之希微。乃瞻衡宇，载欣载奔，僮仆来迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜，倚南窗以寄傲，审容膝之易安。园日涉而成趣，门虽设而常关；策扶老而流憩，时翘首而遐观。云无心而出岫，鸟倦飞而知还；景翳翳其将入，抚孤松而盘桓。 《昭明文选》卷四十五晋·陶渊明（潜）《归去来辞》 「三径就荒，松菊犹存。」唐·李善注引东汉·赵岐《三辅决录》曰：蒋诩，字元卿，舍中三径，唯羊仲、求仲从之游，皆挫廉逃名不出。
==========================
《韩非子》卷四〈和氏〉～238～ 楚人和氏得玉璞楚山中，奉而献之厉王，厉王使玉人相之，玉人曰：『石也。』王以和为诳，而刖其左足。及厉王薨，武王即位，和又奉其璞而献之武王，武王使玉人相之，又曰『石也』，王又以和为诳，而刖其右足。武王薨，文王即位，和乃抱其璞而哭于楚山之下，三日三夜，泣尽而继之以血。王闻之，使人问其故，曰：『天下之刖者多矣，子奚哭之悲也？』和曰：『吾非悲刖也，悲夫宝玉而题之以石，贞士而名之以诳，此吾所以悲也。』王乃使玉人理其璞而得宝焉，遂命曰：『和氏之璧。』
==========================
《艺文类聚》卷七十八〈灵异部上·仙道〉～33～ 《搜神记》曰：辽东城门有华表柱，忽有一白鹤集柱头，时有少年，举弓欲射之，鹤乃飞，徘徊空中而言曰：「有鸟有鸟丁令威，去家千岁今来归。城郭如故人民非，何不学仙冢垒垒。」遂高上冲天。今辽东诸丁，云其先世有升仙者，不知名字。 《搜神后记》卷一 丁令威，本辽东人，学道于灵虚山。后化鹤归辽，集城门华表柱。时有少年，举弓欲射之。鹤乃飞，徘徊空中而言曰：「有鸟有鸟丁令威，去家千年今始归。城郭如故人民非，何不学仙冢垒垒。」遂高上冲天。今辽东诸丁云其先世有升仙者，但不知名字耳。
==========================
《史记》卷三十二〈齐太公世家〉～477～ 太公望吕尚者，东海上人。其先祖尝为四岳，佐禹平水土甚有功。虞夏之际封于吕，或封于申，姓姜氏。夏商之时，申、吕或封枝庶子孙，或为庶人，尚其后苗裔也。本姓姜氏，从其封姓，故曰吕尚。吕尚盖尝穷困，年老矣，以渔钓奸周西伯。西伯将出猎，卜之，曰「所获非龙非?，非虎非罴；所获霸王之辅」。于是周西伯猎，果遇太公于渭之阳，与语大说，曰：「自吾先君太公曰『当有圣人适周，周以兴』。子真是邪？吾太公望子久矣。」故号之曰「太公望」，载与俱归，立为师。唐·司马贞《史记索隐》引谯周曰：「姓姜，名牙。炎帝之裔，伯夷之后，掌四岳有功，封之于吕，子孙从其封姓，尚其后也。」唐·张守节《史记正义》引《括地志》云：「营丘在青州临淄北百步外城中。」 《韩诗外传》卷七～282～ 吕望行年五十，卖食棘津，年七十，屠于朝歌，九十乃为天子师，则遇文王也。 《水经注疏》卷十七〈渭水上〉～55～ 渭水之右，磻溪水注之。水出南山兹谷，乘高激流，注于溪中。溪中有泉，谓之兹泉，泉水潭积，自成渊渚，即《吕氏春秋》所谓太公钓兹泉也。今人谓之凡谷，石壁深高，幽隍邃密，林障秀阻，人迹罕交，东南隅有石室，盖太公所居也。水次平石钓处，即太公垂钓之所也。其投竿跽饵，两膝遗迹犹存，是有磻溪之称也。其水清泠神异，北流十二里，注于渭，北去维堆城七十里。 《昭明文选》卷三十七晋·羊叔子（祜）《让开府表》 「假令有遗德于板筑之下，有隐才于屠钓之间。」唐·李善注：「《尉缭子》曰：『太公屠牛朝歌。』《史记》曰：『太公望吕尚以渔钓奸周西伯。』」 《宋书》卷二十七〈符瑞志上〉 季历之兄曰太伯，知天命在昌，适越终身不反。弟仲雍从之，故季历为嗣以及昌。昌为西伯，作邑于丰。文王之妃曰太姒，梦商庭生棘，太子发植梓树于阙间，化为松柏棫柞。以告文王，文王币告群臣，与发并拜告梦。季秋之甲子，赤爵衔书及丰，止于昌户，昌拜稽首受之。其文要曰：「姬昌，苍帝子，亡殷者纣王。」将畋，史遍卜之，曰：「将大获，非熊非罴，天遗汝师以佐昌。臣太祖史畴为禹卜畋，得皋陶。其兆如此。」王至于磻溪之水，吕尚钓于涯，王下趋拜曰：「望公七年，乃今见光景于斯。」尚立变名答曰：「望钓得玉璜，其文要曰：『姬受命，昌来提，撰尔雒钤报在齐。』」
==========================
《晋书》卷三十六〈张华列传〉～075～ 初，吴之未灭也，斗牛之间常有紫气，道术者皆以吴方强盛，未可图也，惟华以为不然。及吴平之后，紫气愈明。华闻豫章人雷焕妙达纬象，乃要焕宿，屏人曰：「可共寻天文，知将来吉凶。」因登楼仰观。焕曰：「仆察之久矣，惟斗牛之间颇有异气。」华曰：「是何祥也？」焕曰：「宝剑之精，上彻于天耳。」华曰：「君言得之。吾少时有相者言，吾年出六十，位登三事，当得宝剑佩之。斯言岂效与！」因问曰：「在何郡？」焕曰：「在豫章丰城。」华曰：「欲屈君为宰，密共寻之，可乎？」焕许之。华大喜，即补焕为丰城令。焕到县，掘狱屋基，入地四丈馀，得一石函，光气非常，中有双剑，并刻题，一曰龙泉，一曰太阿。其夕，斗牛间气不复见焉。焕以南昌西山北岩下土以拭剑，光芒艳发。大盆盛水，置剑其上，视之者精芒炫目。遣使送一剑并土与华，留一自佩。或谓焕曰：「得两送一，张公岂可欺乎？」焕曰：「本朝将乱，张公当受其祸。此剑当系徐君墓树耳。灵异之物，终当化去，不永为人服也。」华得剑，宝爱之，常置坐侧。华以南昌土不如华阴赤土，报焕书曰：「详观剑文，乃干将也，莫邪何复不至？虽然，天生神物，终当合耳。」因以华阴土一斤致焕。焕更以拭剑，倍益精明。华诛，失剑所在。焕卒，子华为州从事，持剑行经延平津，剑忽于腰间跃出堕水。使人没水取之，不见剑，但见两龙各长数丈，蟠萦有文章，没者惧而反。须臾光彩照水，波浪惊沸，于是失剑。华叹曰：「先君化去之言，张公终合之论，此其验乎！」华之博物多此类，不可详载焉。 《艺文类聚》卷六十〈军器部·剑〉～08～ 《豫章记》曰：吴未亡。恒有紫气见牛斗之间。张华闻雷孔章妙达纬象。乃要宿。问天文。孔章曰。惟牛斗之间有异气。是宝物也。精在豫章丰城。张华遂以孔章为丰城令。至县。掘深二丈。得玉匣。长八尺。开之。得二剑。其夕斗牛气不复见。孔章乃留其一匣。而进之。剑至。光曜炜晔。焕若电发。后张华遇害。此剑飞入襄城水中。孔章临亡。戒其子。恒以剑自随。后其子为建安从事。经浅濑。剑忽于腰閒跃出。遂视。见二龙相随焉。
==========================
《后汉书》卷三十七《桓荣传》附《桓典传》 辟司徒袁隗府，举高第，拜侍御史。是时宦官秉权，典执政无所回避。常乘骢马，京师畏惮，为之语曰：「行行且止，避骢马御史。」及黄巾贼起荥阳，典奉使督军。贼破，还，以啎宦官赏不行。在御史七年不调，后出为郎。
==========================
《世说新语笺疏》下卷上〈任诞〉～760～ 王子猷居山阴，夜大雪，眠觉，开室，命酌酒。四望皎然，因起仿偟，咏左思〈招隐诗〉。忽忆戴安道，时戴在剡，即便夜乘小船就之。经宿方至，造门不前而返。人问其故，王曰：「吾本乘兴而行，兴尽而返，何必见戴？」 《艺文类聚》卷二〈天部下·雪〉～22～ 《语林》曰：王子猷居山阴，大雪夜，眠觉，开室酌酒，四望皎然，因起徬徨，咏左思〈招隐诗〉。忽忆戴安道，时戴在剡溪，即便夜乘轻就戴。经宿方至，既造门，不前便返。人问其故，王曰：「吾本乘兴而行，兴尽而返，何必见戴？
==========================
《庄子集释》卷一上〈内篇·逍遥游〉～2～ 北冥有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也；怒而飞，其翼若垂天之云。是乌也，海运则将徙于南冥。南冥者，天池也。齐谐者，志怪者也。谐之言曰：「鹏之徙于南冥也，水击三千里，扶摇而上者九万里，去以六月息者也。」野马也，尘埃也，生物之以息相吹也。天之苍苍，其正色邪？其远而无所至极邪？其视下也亦若是，则已矣。且夫水之积也不厚，则其负大舟也无力。覆杯水于坳堂之上，则芥为之舟，置杯焉则胶，水浅而舟大也。风之积也不厚，则其负大翼也无力。故九万里则风斯在下矣，而后乃今培风；背负青天而莫之夭阏者，而后乃今将图南。蜩与学鸠笑之曰：「我决起而飞，枪榆、枋，时则不至而控于地而已矣，奚以之九万里而南为？」适莽苍者三餐而反，腹犹果然；适百里者宿舂粮；适千里者三月聚粮。之二虫又何知！小知不及大知，小年不及大年。奚以知其然也？朝菌不知晦朔，惠蛄不知春秋，此小年也。
==========================
《玉台新咏》卷一〈古乐府六首〉 〈日出东南隅行〉：「使君从南来，五马立歭躇。使君遣吏往，问是谁家姝？」清·吴兆宜注引《汉官仪注》：「驷马加左骖右騑，二千石有左骖，以为五马。」
==========================
《史记》卷一一七《司马相如列传》 司马相如者，蜀郡成都人也，字长卿。少时好读书，学击剑，故其亲名之曰犬子。相如既学，慕蔺相如之为人，更名相如。以赀为郎，事孝景帝，为武骑常侍，非其好也。会景帝不好辞赋，是时梁孝王来朝，从游说之士齐人邹阳、淮阴枚乘、吴庄忌夫子之徒，相如见而说之，因病免，客游梁。梁孝王令与诸生同舍，相如得与诸生游士居数岁，乃著子虚之赋。……相如拜为孝文园令。天子既美子虚之事，相如见上好仙道，因曰：「上林之事未足美也，尚有靡者。臣尝为大人赋，未就，请具而奏之。」相如以为列仙之传居山泽閒，形容甚臞，此非帝王之仙意也，乃遂就大人赋。
==========================
《史记》卷六十一〈伯夷列传〉～222～ 孔子曰：「伯夷、叔齐，不念旧恶，怨是用希。」、「求仁得仁，又何怨乎？」余悲伯夷之意，睹轶诗可异焉。其传曰：伯夷、叔齐，孤竹君之二子也。父欲立叔齐，及父卒，叔齐让伯夷。伯夷曰：「父命也。」遂逃去。叔齐亦不肯立而逃之。国人立其中子。于是伯夷、叔齐闻西伯昌善养老，盍往归焉。及至，西伯卒，武王载木主，号为文王，东伐纣。伯夷、叔齐叩马而谏曰：「父死不葬，爰及干戈，可谓孝乎？以臣弑君，可谓仁乎？」左右欲兵之。太公曰：「此义人也。」扶而去之。武王已平殷乱，天下宗周，而伯夷、叔齐耻之，义不食周粟，隐于首阳山，采薇而食之。及饿且死，作歌。其辞曰：「登彼西山兮，采其薇矣。以暴易暴兮，不知其非矣。神农、虞、夏忽焉没兮，我安适归矣？于嗟徂兮，命之衰矣！」遂饿死于首阳山。唐·司马贞《史记索隐》：「薇，蕨也。」 《昭明文选》卷五十四〈论四·辩命论〉～2348～ 夷叔毙淑媛之言，子舆困臧仓之诉。唐·李善注引《古史考》曰：「伯夷、叔齐者，殷之末世，孤竹君之二子也，隐于首阳山，采薇而食之。野有妇人谓之曰：子义不食周粟，此亦周之草木也。于是饿死。」 《孟子注疏》卷十上〈万章章句上〉～76～ 孟子曰：「伯夷目不视恶色，耳不听恶声。非其君不事，非其民不使。治则进，乱则退。横政之所出，横民之所止，不忍居也。思与乡人处，如以朝衣朝冠，坐于涂炭也。当纣之时，居北海之滨，以待天下之清也。故闻伯夷之风者，顽夫廉，懦夫有立志。」 汉·陆贾《新语·无为》 曾闵之孝，夷齐之廉，岂畏死而为之哉？教化之所至也。
==========================
《史记》卷八十四《贾生列传》 贾生以为汉兴至孝文二十馀年，天下和洽，而固当改正朔，易服色，法制度，定官名，兴礼乐，乃悉草具其事仪法，色尚黄，数用五，为官名，悉更秦之法。孝文帝初即位，谦让未遑也。诸律令所更定，及列侯悉就国，其说皆自贾生发之。于是天子议以为贾生任公卿之位。绛、灌、东阳侯、冯敬之属尽害之，乃短贾生曰：「雒阳之人，年少初学，专欲擅权，纷乱诸事。」于是天子后亦疏之，不用其议，乃以贾生为长沙王太傅。……贾生为长沙王太傅三年，有鸮飞入贾生舍，止于坐隅。楚人命鸮曰「服」。贾生既以适居长沙，长沙卑湿，自以为寿不得长，伤悼之，乃为赋以自广。 《昭明文选》卷十三〈赋庚·鸟兽上·鵩鸟赋〉～604～ 谊为长沙王傅，三年，有鵩鸟飞入谊舍，止于坐隅，鵩似鸮，不祥鸟也。谊既以谪居长沙，长沙卑湿，谊自伤悼，以为寿不得长，乃为赋以自广。
==========================
《史记》卷一一一《卫将军骠骑列传》 大将军卫青者，平阳人也其父郑季，为吏，给事平阳侯家，与侯妾卫媪通，生青。青同母兄卫长子，而卫子夫自平阳公主家得幸天子，故冒姓为卫氏。字仲卿。长子更字长君。长君母号为卫媪。媪长女卫孺次女少儿，次即子夫。后子夫男弟步、皆冒卫氏……青壮，为侯家骑，从平阳主。建元二年春，青姊子夫得入宫幸上。皇后，堂邑大长公主女也，无子，妒。大长公主闻卫子夫幸，有身，妒之，乃使人捕青。青时给事建章，未知名。大长公主执囚青，欲杀之。其友骑郎公孙敖与壮士往篡取之，以故得不死。上闻，乃召青为建章监，侍中，及同母昆弟贵，赏赐数日閒累千金。孺为太仆公孙贺妻。少儿故与陈掌通，上召贵掌。公孙敖由此益贵。子夫为夫人。青为大中大夫。……凡七出击匈奴，斩捕首虏五万馀级。一与单于战，收河南地，遂置朔方郡，再益封，凡万一千八百户。 《昭明文选》卷十〈赋戊·纪行下·西征赋〉 怀夫萧曹魏邴之相，辛李卫霍之将。衔使则苏属国，震远则张博望。教敷而彝伦序，兵举而皇威畅。临危而智勇奋，投命而高节亮。暨乎秺侯之忠孝淳深，陆贾之优游宴喜。长卿渊云之文，子长政骏之史。
==========================
《汉书》卷五十四〈李广苏建列传·苏建·（子）苏武〉～2459～ 武字子卿，少以父任，兄弟并为郎，稍迁至栘中厩监。时汉连伐胡，数通使相窥观，匈奴留汉使郭吉、路充国等，前后十馀辈。匈奴使来，汉亦留之以相当。天汉元年，且鞮侯单于初立，恐汉袭之，乃曰：「汉天子我丈人行也。」尽归汉使路充国等。武帝嘉其义，乃遣武以中郎将使持节送匈奴使留在汉者，因厚赂单于，答其善意。武与副中郎将张胜及假吏常惠等募士斥候百馀人俱。既至匈奴，置币遗单于。单于益骄，非汉所望也。……律知武终不可胁，白单于。单于愈益欲降之，乃幽武置大窖中，绝不饮食。天雨雪，武卧齧雪与旃毛并咽之，数日不死，匈奴以为神，乃徙武北海上无人处，使牧羝，羝乳乃得归。别其官属常惠等，各置他所。武既至海上，廪食不至，掘野鼠去屮实而食之。杖汉节牧羊，卧起操持，节旄尽落。积五六年，单于弟于靬王弋射海上。武能网纺缴，檠弓弩，于靬王爱之，给其衣食。三岁馀，王病，赐武马畜服匿穹庐。王死后，人众徙去。其冬，丁令盗武牛羊，武复穷厄。……武以始元六年春至京师。诏武奉一太牢谒武帝园庙，拜为典属国，秩中二千石，赐钱二百万，公田二顷，宅一区。常惠、徐圣、赵终根皆拜为中郎，赐帛各二百匹。其馀六人老归家，赐钱人十万，复终身。常惠后至右将军，封列侯，自有传。武留匈奴凡十九岁，始以彊壮出，及还，须发尽白。
==========================
《楚辞补注》卷一〈离骚经·王逸序〉～6～ 悔相道之不察兮，延伫乎吾将反。回朕车以复路兮，及行迷之未远。步余马于兰皋兮，驰椒丘且焉止息。进不入以离尤兮，退将复脩吾初服。制芰荷以为衣兮，集芙蓉以为裳。不吾知其亦已兮，苟余情其信芳。高余冠之岌岌兮，长余佩之陆离。芳与泽其杂糅兮，唯昭质其犹未亏。忽反顾以游目兮，将往观乎四荒。佩缤纷其繁饰兮，芳菲菲其弥章。民生各有所乐兮，余独好脩以为常。虽体解吾犹未变兮，岂余心之可惩。女媭之婵媛兮，申申其詈予。曰?婞直以亡身兮，终然夭乎羽之野。汝何博謇而好脩兮，纷独有此姱节。薋菉葹以盈室兮，判独离而不服。众不可户说兮，孰云察余之中情。世并举而好朋兮，夫何茕独而不予听。 《楚辞补注》卷二〈九歌·少司命〉～7～ 秋兰兮麋芜，罗生兮堂下。绿叶兮素枝，芳菲菲兮袭予。夫人自有兮美子，荪何以兮愁苦！秋兰兮青青，绿叶兮紫茎。满堂兮美人，忽独与余兮目成。入不言兮出不辞，乘回风兮载云旗。悲莫悲兮生别离，乐莫乐兮新相知。荷衣兮蕙带，倏而来兮忽而逝。夕宿兮帝郊，君谁须兮云之际？与女游兮九河，冲风至兮水扬波。与女沐兮咸池，晞女发兮阳之阿。望美人兮未来，临风恍兮浩歌。孔盖兮翠旌，登九天兮抚彗星。竦长剑兮拥幼艾，荪独宜兮为民正。
==========================
《淮南子》卷十七〈说林训〉～583～ 「杨子见逵路而哭之，为其可以南可以北；墨子见练丝而泣之，为其可以黄可以黑。」东汉·高诱注：「道九达曰逵。闵其别也。」 《风俗通义校注》卷一〈皇霸〉～ 盖天地剖分，万物萌毓；非有典艺之文，坚基可据，推当今以览太古，自昭昭而本冥冥，乃欲审其事而建其论，董其是非而综其详略，言也实为难哉！故易纪三皇，书叙唐、虞，惟天为大，唯尧则之，巍巍其有成功，焕乎其有文章。自是以来，载籍昭晰。然而立谈者人异，缀文者家舛，斯乃杨朱哭于歧路，墨翟悲于练素者也。是以上述三皇，下记六国，备其终始曰皇霸。 《列子集释》卷八〈说符篇〉 杨子之邻人亡羊，既率其党，又请杨子之竖追之。杨子曰：「嘻！亡一羊何追者之众？」邻人曰：「多歧路。」既反，问：「获羊乎？」曰：「亡之矣。」曰：「奚亡之？」曰：「歧路之中又有歧焉，吾不知所之，所以反也。」杨子戚然变容，不言者移时，不笑者竟日。
==========================
《高士传》 广成子在崆峒之上。黄帝问曰：「吾欲取天地之精，以养万物，为之奈何？」广成子蟨然而起，曰：「……得吾道者，上为皇，下为王。失吾道者，上见光而下为土。吾将去汝，入无穷之閒，游无极之野，与日月参光，与天地为常。（据《艺文类聚》卷三十六引） 《庄子集释》卷四下〈外篇·在宥〉～379～ 黄帝立为天子十九年，令行天下，闻广成子在于空同之山，故往见之，曰：「我闻吾子达于至道，敢问至道之精。吾欲取天地之精，以佐五谷，以养民人，吾又欲官阴阳，以遂群生，为之柰何？」 《太平广记》卷一〈神仙一·广成子〉～5～ 广成子者，古之仙人也。居崆峒之山，石室之中，黄帝闻而造焉。曰：「敢问至道之要。」广成子曰：「尔治天下，禽不待候而飞，草木不待黄而落，何足以语至道？」黄帝退而闲居三月，后往见之，膝行而前。再拜请问治身之道。广成子答曰：「至道之精，杳杳冥冥，无视无听。抱神以静，形将自正。必净必清，无劳尔形，无摇尔精，乃可长生。慎内闭外，多知为败。我守其一，以处其和，故千二百岁，而形未尝衰。得我道者上为皇，失吾道者下为土。将去汝入无穷之门，游无极之野，与日月参光，与天地为常。人其尽死。而我独存矣。」
==========================
《后汉书》卷八十三〈逸民列传·韩康〉～2770～ 韩康字伯休，一名恬休，京兆霸陵人。家世著姓。常采药名山，卖于长安市，口不二价，三十馀年。时有女子从康买药，康守价不移。女子怒曰：「公是韩伯休那？乃不二价乎？」康叹曰：「我本欲避名，今小女子皆知有我，何用药为？」乃遁入霸陵山中。博士公车连徵不至。桓帝乃备玄纁之礼，以安车聘之。使者奉诏造康，康不得已，乃许诺。辞安车，自乘柴车，冒晨先使者发。至亭，亭长以韩徵君当过，方发人牛脩道桥。及见康柴车幅巾，以为田叟也，使夺其牛。康即释驾与之。有顷，使者至，夺牛翁乃徵君也。使者欲奏杀亭长。康曰：「此自老子与之，亭长何罪！」乃止。康因中道逃遁，以寿终。
==========================
唐·杜佑《通典》卷二十一《职官三》 魏晋以来，中书监令掌赞诏令，记会时事，典作文书，以其地在枢近，多承宠任，是以人因其位，谓之「凤凰池」焉。 《晋书》卷三十九〈荀勖列传〉～57～ 久之，以勖守尚书令。勖久在中书，专管机事。及失之，甚罔罔怅恨。或有贺之者，勖曰：「夺我凤皇池，诸君贺我邪！」 《艺文类聚》卷四十八〈职官部四·中书令〉 〈让中书令表〉曰：伏惟陛下，登取震维。临齐璿政，泽与风翔。恩从云动，臣闻壁门天邃。凤沼神深，丝纶王言。出内帝命，自非望允当时。誉宣庠塾，未有谬垂曲宠。空席兹荣，在于平壮。犹不可勉，况今绵痼，百志俱沦。
==========================
《三国志》卷二十一〈魏书·王粲传·阮籍〉～604～ 南朝宋·裴松之注引《魏氏春秋》曰：籍旷达不羁，不拘礼俗。性至孝，居丧虽不率常检，而毁几至灭性。兖州刺史王昶请与相见，终日不得与言，昶叹赏之，自以不能测也。太尉蒋济闻而辟之，后为尚书郎、曹爽参军，以疾归田里。岁馀，爽诛，太傅及大将军乃以为从事中郎。后朝论以其名高，欲显崇之，籍以世多故，禄仕而已，闻步兵校尉缺，厨多美酒，营人善酿酒，求为校尉，遂纵酒昏酣，遗落世事。尝登广武，观楚、汉战处，乃叹曰：「时无英才，使竖子成名乎！」时率意独驾，不由径路，车迹所穷，辄恸哭而反。 《晋书》卷四十九〈阮籍列传〉～36～ 籍嫂尝归宁，籍相见与别。或讥之，籍曰：「礼岂为我设邪！」邻家少妇有美色，当垆沽酒。籍尝诣饮，醉，便卧其侧。籍既不自嫌，其夫察之，亦不疑也。兵家女有才色，未嫁而死。籍不识其父兄，径往哭之，尽哀而还。其外坦荡而内淳至，皆此类也。时率意独驾，不由径路，车迹所穷，辄恸哭而反。
==========================
《世说新语》下卷下《排调》 「初，谢安在东山居，布衣，时兄弟已有富贵者。」又「谢公始有东山之志，后严命屡臻，势不获已，始就桓公司马。」 晋·孙盛《晋阳秋》 安家于会稽上虞县，优游山林，六七年间，徵召不至。
==========================
《史记》卷一百一十一《卫将军骠骑列传》 是岁也，大将军姊子霍去病年十八，幸，为天子侍中。善骑射，再从大将军，受诏与壮士，为剽姚校尉，与轻勇骑八百直弃大军数百里赴利，斩捕首虏过当。是天子曰：「剽姚校尉去病斩首虏二千二十八级，及相国、当户，斩单于大父行籍若侯产，生捕季父罗姑比，再冠军，以千六百户封去病为冠军侯。上谷太守郝贤四从大将军，捕斩首虏二千馀人，以千一百户封贤为众利侯。」是岁，失两将军军，亡翕侯，军功不多，故大将军不益封。右将军建至，天子不诛，赦其罪，赎为庶人。大将军既还，赐千金。是时王夫人方幸于上，宁乘说大将军曰：「将军所以功未甚多，身食万户，三子皆为侯者，徒以皇后故也。今王夫人幸而宗族未富贵，愿将军奉所赐千金为王夫人亲寿。」大将军乃以五百金为寿。天子闻之，问大将军，大将军以实言，上乃拜宁乘为东海都尉。张骞从大将军，以尝使大夏，留匈奴中久，导军，知善水草处，军得以无饥渴，因前使绝国功，封骞博望侯。冠军侯去病既侯三岁，元狩二年春，以冠军侯去病为骠骑将军，将万骑出陇西，有功。
==========================
《淮南子》卷六〈览冥训〉～27～ 譬若羿请不死之药于西王母，姮娥窃以奔月，怅然有丧，无以续之。何则？不知不死之药所由生也。是故乞火不若取燧，寄汲不若凿井。东汉·高诱注：「姮娥，羿妻，羿请不死之药于西王母，未及服之，姮娥盗食之，得仙，奔入月中，为月精也。」 《太平御览》卷四〈天部四·月〉～5～ 张衡《灵县》曰：「羿请不死药于西王母，羿妻嫦娥窃以奔月。托身于月，是为蟾蜍。」 《搜神记》卷十四～05～ 羿请无死之药于西王母，嫦娥窃之以奔月，将往，枚筮之于有黄。有黄占之曰：「吉。翩翩归妹，独将西行。逢天晦芒，毋恐毋惊。后且大昌。」嫦娥遂托身于月，是为「蟾蝫」。
==========================
《汉书》卷六十七〈杨胡朱梅云传·梅福〉 梅福字子真，九江寿春人也。少学长安，明尚书、谷梁春秋，为郡文学，补南昌尉。后去官归寿春，数因县道上言变事，求假轺传，诣行在所条对急政，辄报罢。是时成帝委任大将军王凤，凤专势擅朝，而京兆尹王章素忠直，讥刺凤，为凤所诛。……至元始中，王莽颛政，福一朝弃妻子，去九江，至今传以为仙。其后，人有见福于会稽者，变名姓，为吴市门卒云。
==========================
《世说新语笺疏》下卷上〈任诞〉～738～ 南朝梁·刘孝标注引《襄阳记》：「汉侍中习郁于岘山南，依范蠡养鱼法作鱼池，池边有高堤，种竹及长楸，芙蓉菱芡覆水，是游燕名处也。山简每临此池，未尝不大醉而还，曰：『此是我高阳池也！』襄阳小儿歌之。」
==========================
《汉书》卷五十四〈李广苏建列传·苏武〉 甘露三年，单于始入朝。上思股肱之美，乃图画其人于麒麟阁，法其形貌，署其官爵姓名。唯霍光不名，曰大司马大将军博陆侯姓霍氏，次曰卫将军富平侯张安世，次曰车骑将军龙额侯韩增，次曰后将军营平侯赵充国，次曰丞相高平侯魏相，次曰丞相博阳侯丙吉，次曰御史大夫建平侯杜延年，次曰宗正阳城侯刘德，次曰少府梁丘贺，次曰太子太傅萧望之，次曰典属国苏武。皆有功德，知名当世，是以表而扬之，明著中兴辅佐，列于方叔、召虎、仲山甫焉。凡十一人，皆有传。自丞相黄霸、廷尉于定国、大司农朱邑、京兆尹张敞、右扶风尹翁归及儒者夏侯胜等，皆以善终，著名宣帝之世，然不得列于名臣之图，以此知其选矣。三国魏·张晏注：「武帝获麒麟时作此阁，图画其象于阁，遂以为名。」唐·颜师古注：「《汉宫阁疏名》云萧何造。」
==========================
《楚辞》卷八《九辩》 悲哉秋之为气也！萧瑟兮草木摇落而变衰，憭慄兮若在远行，登山临水兮送将归，……皇天平分四时兮，窃独悲此廪秋。……靓杪秋之遥夜兮，心缭悷而有哀。
==========================
《庄子集释》卷九下〈杂篇·让王〉～979～ 中山公子牟谓瞻子曰：「身在江海之上，心居乎魏阙之下，柰何？」瞻子曰：「重生。重生则利轻。」中山公子牟曰：「虽知之，未能自胜也。」瞻子曰：「不能自胜则从，神无恶乎？不能自胜而强不从者，此之谓重伤。重伤之人，无寿类矣。」魏牟，万乘之公子也，其隐岩穴也，难为于布衣之士，虽未至乎道，可谓有其意矣。
==========================
《战国策》卷三〈秦策一·苏秦始将连横〉～85～ 说秦王书十上而说不行。黑貂之裘弊，黄金百斤尽，资用乏绝，去秦而归。羸縢履蹻，负书担橐，形容枯槁，面目犁黑，状有归色。归至家，妻不下纴，嫂不为炊，父母不与言。苏秦喟叹曰：「妻不以我为夫，嫂不以我为叔，父母不以我为子，是皆秦之罪也。」乃夜发书，陈箧数十，得太公阴符之谋，伏而诵之，简练以为揣摩。读书欲睡，引锥自刺其股，血流至足。曰：「安有说人主不能出其金玉锦绣，取卿相之尊者乎？」期年揣摩成，曰：「此真可以说当世之君矣！」 《史记》卷六十九〈苏秦列传〉～224～ 苏秦者，东周雒阳人也。东事师于齐，而习之于鬼谷先生。出游数岁，大困而归。兄弟嫂妹妻妾窃皆笑之，曰：「周人之俗，治产业，力工商，逐什二以为务。今子释本而事口舌，困，不亦宜乎！」苏秦闻之而惭，自伤，乃闭室不出，出其书遍观之。曰：「夫士业已屈首受书，而不能以取尊荣，虽多亦奚以为！」于是得周书阴符，伏而读之。期年，以出揣摩，曰：「此可以说当世之君矣。」求说周显王。显王左右素习知苏秦，皆少之。弗信。 《战国策》卷十八《赵策一》 李兑送苏秦明月之珠，和氏之璧，黑貂之裘，黄金百镒。苏秦得以为用，西入于秦。
==========================
《搜神记》卷一～ 赤松子者，神农时雨师也，服冰玉散，以教神农，能入火不烧。至昆崙山，常入西王母石室中，随风雨上下。炎帝少女追之，亦得仙，俱去。至高辛时，复为雨师，游人间。今之雨师本是焉。 《史记》卷五十五〈留侯世家〉～2047～ 留侯从上击代，出奇计马邑下，及立萧何相国，所与上从容言天下事甚众，非天下所以存亡，故不著。留侯乃称曰：「家世相韩，及韩灭，不爱万金之资，为韩报雠彊秦，天下振动。今以三寸舌为帝者师，封万户，位列侯，此布衣之极，于良足矣。愿弃人閒事，欲从赤松子游耳。」乃学辟谷，道引轻身。会高帝崩，吕后德留侯，乃彊食之，曰：「人生一世閒，如白驹过隙，何至自苦如此乎！」留侯不得已，彊听而食。 《昭明文选》卷一〈赋甲·京都上·两都赋二首·西都赋〉～8～ 骋文成之丕诞，驰五利之所刑。庶松乔之群类，时游从乎斯庭。实列仙之攸馆，非吾人之所宁。唐·李善注引《列仙传》曰：「赤松子者，神农时雨师也。服水玉以教神农。」又曰：「王子乔者，周灵王太子晋也。道人浮丘公，接以上嵩高山。」
==========================
《昭明文选》卷十九〈 赋癸·情·登徒子好色赋〉～892～ 大夫登徒子侍于楚王，短宋玉曰：「玉为人，体貌闲丽，口多微辞，又性好色。愿王勿与出入后宫。」王以登徒子之言问宋玉，玉曰：「体貌闲丽，所受于天也；口多微辞，所学于师也；至于好色，臣无有也。」王曰：「子不好色，亦有说乎？有说则止，无说则退。」玉曰：「天下之佳人莫若楚国，楚国之丽者莫若臣里，臣里之美者莫若臣东家之子。东家之子，增之一分则太长，减之一分则太短，著粉则太白，施朱则太赤。眉如翠羽，肌如白雪，腰如束素，齿如含贝。嫣然一笑，惑阳城，迷下蔡。然此女登墙窥臣三年，至今未许也。登徒子则不然。其妻蓬头挛耳，齞唇历齿。旁行踽偻，又疥且痔。登徒子悦之，使有五子。王孰察之，谁为好色者矣。」是时，秦章华大夫在侧，因进而称曰：「今夫宋玉盛称邻之女，以为美色，愚乱之邪！臣自以为守德，谓不如彼矣。且夫南楚穷巷之妾，焉足为大王言乎？若臣之陋，目所曾睹者，未敢云也。」王曰：「试为寡人说之。」大夫曰：「唯唯。臣少曾远游。周览九士。足历五都。出咸阳。熙邯郸。从容郑卫溱洧之间。是时向春之未。迎夏之阳。鸧鹒喈喈。群女出桑。此郊之姝。华色含光。体美容冶。不待饰装。臣观其丽者。因称诗曰。遵大路兮揽子袪。赠以芳华辞甚妙。于是处子恍若有望而不来。忽若有来而不见。意密体疏。俯仰异观。含喜微笑。窃视流眄。复称诗曰。寤春风兮发鲜荣。洁斋俟兮惠音声。赠我如此兮不如无生。因迁延而辞避。盖徒以微辞相感动。精神相依凭。目欲其颜。心顾其义。扬诗守礼。终不过差。故足称也。」于是楚王称善。宋玉遂不退。 《艺文类聚》卷十八 汉·司马相如《美人赋》：「臣之东邻，有一女子，云发丰艳，蛾眉皓齿，登垣而望臣，三年于兹矣，臣弃而不许。」（据《艺文类聚》卷十八引）
==========================
《宋书》卷九十三〈隐逸列传·陶潜〉 陶潜字渊明，或云渊明字元亮，寻阳柴桑人也。曾祖侃，晋大司马。潜少有高趣，尝著五柳先生传以自况，曰：先生不知何许人，不详姓字，宅边有五柳树，因以为号焉。闲静少言，不慕荣利。好读书，不求甚解，每有会意，欣然忘食。性嗜酒，而家贫不能恒得。亲旧知其如此，或置酒招之，造饮辄尽，期在必醉，既醉而退，曾不吝情去留。环堵萧然，不蔽风日，裋褐穿结，箪瓢屡空，晏如也。尝著文章自娱，颇示己志，忘怀得失，以此自终。其自序如此，时人谓之实录。亲老家贫，起为州祭酒，不堪吏职，少日，自解归。州召主簿，不就。躬耕自资，遂抱羸疾，复为镇军、建威参军，谓亲朋曰：「聊欲弦歌，以为三径之资，可乎？」执事者闻之，以为彭泽令。公田悉令吏种秫稻，妻子固请种粳，乃使一顷五十亩种秫，五十亩种粳。郡遣督邮至，县吏白应束带见之，潜叹曰：「我不能为五斗米折腰向乡里小人。」即日解印绶去职。赋归去来。
==========================
《高僧传》卷六《晋庐山释慧远》 「释慧远，本姓贾氏，雁门楼烦人也，弱而好书。」「时沙门释道安立寺于太行恒山，宏赞象法，声甚著闻，远遂往归之。」「南适荆州，往上明寺，后欲往罗浮山，及届浔阳，见庐峰清静，足以息心，始住龙泉精舍。」「时有沙门慧永，居在西林，与远同门旧好，遂要远用止。永谓刺史桓伊曰：『远方公当宏道，今徒属已广而来者方多，贫道所栖褊狭，不足相处，如何？』桓乃为远复于山东立房殿，即东林是也。」
==========================
《晋书》卷四十九《嵇康传》 嵇康字叔夜，谯国铚人也。其先姓奚，会稽上虞人，以避怨，徙焉。铚有嵇山，家于其侧，因而命氏。兄喜，有当世才，历太仆、宗正。康早孤，有奇才，远迈不群。身长七尺八寸，美词气，有风仪，而土木形骸，不自藻饰，人以为龙章凤姿，天质自然。恬静寡欲，含垢匿瑕，宽简有大量。学不师受，博览无不该通，长好老庄。与魏宗室婚，拜中散大夫。常修养性服食之事，弹琴咏诗，自足于怀。……初，康居贫，尝与向秀共锻于大树之下，以自赡给。颍川钟会，贵公子也，精练有才辩，故往造焉。康不为之礼，而锻不辍。良久会去，康谓曰：「何所闻而来﹖何所见而去﹖」会曰：「闻所闻而来，见所见而去。」会以此憾之。及是，言于文帝曰：「嵇康，卧龙也，不可起。公无忧天下，顾以康为虑耳。」因谮「康欲助丘俭，赖山涛不听。昔齐戮华士，鲁诛少正卯，诚以害时乱教，故圣贤去之。康、安等言论放荡，非毁典谟，帝王者所不宜容。宜因衅除之，以淳风俗。」帝既昵听信会，遂并害之。 《昭明文选》卷四十三、三国魏·嵇叔夜（康）《与山巨源绝交书》 少加孤露，母兄见骄，不涉经学。性复疏懒，筋驽肉缓，头面常一月十五日不洗，不大闷痒，不能沐也。每常小便，而忍不起，令胞中略转乃起耳。又纵逸来久，情意傲散。简与礼相背，懒与慢相成。
==========================
《史记》卷五十三〈萧相国世家〉 汉十一年，陈豨反，高祖自将，至邯郸。未罢，淮阴侯谋反关中，吕后用萧何计，诛淮阴侯，语在淮阴事中。上已闻淮阴侯诛，使使拜丞相何为相国，益封五千户，令卒五百人一都尉为相国卫。诸君皆贺，召平独吊。召平者，故秦东陵侯。秦破，为布衣，贫，种瓜于长安城东，瓜美，故世俗谓之「东陵瓜」，从召平以为名也。召平谓相国曰：「祸自此始矣。上暴露于外而君守于中，非被矢石之事而益君封置卫者，以今者淮阴侯新反于中，疑君心矣。夫置卫卫君，非以宠君也。愿君让封勿受，悉以家私财佐军，则上心说。」相国从其计，高帝乃大喜。 《水经注》～583～ 渭水又东径长安城北。汉惠帝元年筑，六年成，即咸阳也。秦离宫无城，故城之。王莽更名常安。十二门，东出北头第一门。本名宣平门，王莽更名春王门。正月亭，民曰都门，其郭门亦曰东都门，即逢萌挂冠处也。第二门本名清明门，一曰凯门，王莽更名宣德门，布恩亭。内有藉田仓，亦曰藉田门。第三门本名霸城门，王莽更名仁寿门，无疆亭。民见门色青，又曰青城门，或曰青绮门，亦曰青门。门外旧出好瓜。昔广陵人邵平为秦东陵侯，秦破，为布衣，种瓜此门，瓜美，故世谓之东陵瓜。是以阮籍〈咏怀诗〉曰：「昔闻东陵瓜，近在青门外，连畛拒阡陌，子母相钩带。指谓此门也。」 《艺文类聚》卷八十七〈果部下·瓜〉 《史记》曰：邵平故秦东陵侯，秦灭后，为布衣，种瓜长安城东。种瓜有五色，甚美，故世谓之东陵瓜，又云青门瓜，青门东陵也。
==========================
《太平御览》卷八十八〈皇王部十三·汉·孝武皇帝 〉～549～2～ 旧题汉·班固《汉武帝故事》：「数岁，长公主嫖抱置膝上，问曰：『儿欲得妇不？』胶东王曰：『欲得妇。』长主指左右长御百馀人，皆云不用。末指其女问曰：『阿娇好不？』于是乃笑对曰：『好！若得阿娇作妇，当作金屋贮之也。』长主大悦；乃苦要上，遂成婚焉。」
==========================
《论语注疏·微子》～65～ 楚狂接舆歌而过孔子，曰：「凤兮凤兮，何德之衰。往者不可谏，来者犹可追。已而已而，今之从政者殆而！」孔子下，欲与之言，趋而辟之，不得与之言。 《尘外遐举笺》〈历代高隐姓氏·陆通〉～996～ 陆通，字接舆，楚人也，好养性，躬耕以为食。楚昭王时，通见楚政无常，乃佯狂不仕，故时人谓之楚狂。孔子适楚，楚狂接舆游其门，曰：“凤兮凤兮，何如德之衰也！来世不可待，往世不可追也。天下有道，圣人成焉；天下无道，圣人生焉。方今之有，仅免刑焉。福轻乎羽，莫之知载；祸重乎地，莫之知避。已乎！已乎！临人以德；殆乎！殆乎！画地而趋。迷阳！迷阳！无伤吾行。吾行却曲，无伤吾足。山木，自寇也；膏火，自煎也。桂可食，故伐之；漆可用，故割之。人皆知有用之用，而莫知无用之用也。”孔子下车，欲与之言，趋而避之，不得与之言。 《论语·子罕》 子曰：「凤鸟不至，河不出图，吾已矣夫！」
==========================
《昭明文选》卷二十七〈诗戊·乐府上·怨歌行〉～280～ 〈序〉：「昔汉成帝班婕妤失宠，供养于长信宫，乃作赋自伤，并为〈怨诗〉一首。」新裂齐纨素，鲜洁如霜雪。裁为合欢扇，团团似明月。出入君怀袖，动摇微风发。常恐秋节至，凉风夺炎热。弃捐箧笥中，恩情中道绝。」《玉台》此诗有序云：昔汉成帝班婕妤失宠，供养于长信宫，乃作赋自伤，并为怨诗云云。
==========================
《昭明文选》卷十九〈赋癸·情·洛神赋〉～896～ 黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋。其辞曰：余从京域言归东藩。背伊阙，越轘辕。经通谷，陵景山。日既西倾，车殆马烦。尔乃税驾乎蘅，秣驷乎芝田。容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：「尔有觌于彼者乎？彼何人斯，若此之艳也？」御者对曰：「臣闻河洛之神，名曰宓妃，然则君王所见，无是乎？其状若何？臣愿闻之。余告之曰：「其形也，翩若惊鸿，婉若游龙。荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞；迫而察之，灼若芙蕖出渌波。襛纤得衷，脩短合度。肩若削成，腰如约素。延颈秀项，皓质呈露。芳泽无加，铅华弗御。云髻峨峨，脩眉联娟。丹唇外朗，皓齿内鲜。明眸善睐，靥辅承权。瑰姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信脩，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。
==========================
《穆天子传》卷三～23～ 吉日甲子，宾于西王母，执玄圭白璧以见西王母，献锦组百缕，金玉百斤。西王母再拜受之。乙丑，天子觞西王母于瑶池之上。西王母为天子谣曰：「白云在天，山陵自出。道理悠远，山川间之。将子无死，尚复能来。」天子答之曰：「予还东土，和理诸夏。万民均平，吾顾见汝。比及三年，将复而野。」西王母又为天子吟曰：「徂彼西土，爰居其所。虎豹为群，鸟鹊与处。嘉命不迁，我为帝女。彼何世民，又将去子。吹笙鼓簧，中心翱翔。世民之子，惟天之望。」天子遂驱升于奄山，乃纪迹于奄山之石而树之槐，眉曰西王母之山。 《太平广记》卷五十六〈女仙一·西王母〉～344～ 西王母者，九灵太妙龟山金母也，一号太虚九光龟台金母元君。乃西华之至妙，洞阴之极尊。在昔道气凝寂，湛体无为，将欲启迪玄功，化生万物。先以东华至真之气，化而生木公。木公生于碧海之上，芬灵之墟，以主阳和之气。理于东方，亦号曰东王公焉。又以西华至妙之气，化而生金母。金母生于神州伊川，厥姓侯氏，生而飞翔，以主元，毓神玄奥。于浏莽之中，分大道醇精之气，结气成形。与东王公共理二气，而育养天地，陶钧万物矣。柔顺之本，为极阴之元，位配西方，母养群品。天上天下，三界十方，女子之登仙者得道者，咸所隶焉。所居宫阙，在龟山春山西那之都，昆仑之圃。阆风之苑。有城千里、玉楼十二，琼华之阙、光碧之堂、九层玄室、紫翠丹房。左带瑶池、右环翠水。其山之下，弱水九重。洪涛万丈。非飙车羽轮，不可到也。所谓玉阙暨天，绿台承霄。青琳之宇，朱紫之房，连琳彩帐，明月四朗。戴华胜，佩虎章，左侍仙女，右侍羽童。宝盖遝映，羽掺荫庭。轩砌之下，植以白环之树，丹刚之林，空青万条，瑶干千寻，无风而神籁自韵，琅琅然皆九奏八会之音也。
==========================
《史记》卷二十八〈封禅书〉～394～ 黄帝采首山铜，铸鼎于荆山下。鼎既成，有龙垂胡髯下迎黄帝。黄帝上骑，群臣后宫从上者七十馀人，龙乃上去。馀小臣不得上，乃悉持龙髯，龙髯拔，堕，堕黄帝之弓。百姓仰望黄帝既上天，乃抱其弓与胡髯号，故后世因名其处曰鼎湖，其弓曰乌号。 《史记》卷一〈五帝本纪·黄帝〉 黄帝崩，葬桥山。南朝宋·裴骃《史记集解》注引《皇览》曰：「黄帝冢在上郡桥山。」
==========================
《毛诗正义》卷九之三〈小雅·鹿鸣之什·伐木〉～327～ 伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。相彼鸟矣，犹求友声。矧伊人矣，不求友生。神之听之，终和且平。伐木许许，酾酒有藇。既有肥羜，以速诸父。宁适不来？微我弗顾。于粲洒埽，陈馈八簋。既有肥牡，以速诸舅。宁适不来？微我有咎。伐木于阪，酾酒有衍，笾豆有践，兄弟无远。民之失德，乾糇以愆。有酒湑我，无酒酤我。坎坎鼓我，蹲蹲舞我。迨我暇矣！饮此湑矣！汉·郑玄笺：「迁，徙也。谓乡时之鸟出从深谷，今移处高木。」
==========================
《庄子集释》卷十上〈杂篇·列禦寇〉～06～ 人有见宋王者，锡车十乘，以其十乘骄稚庄子。庄子曰：「河上有家贫恃纬萧而食者，其子没于渊，得千金之珠。其父谓其子曰：『取石来锻之！夫千金之珠，必在九重之渊而骊龙颔下，子能得珠者，必遭其睡也。使骊龙而寤，子尚奚微之有哉！』今宋国之深，非直九重之渊也；宋王之猛，非直骊龙也；子能得车者，必遭其睡也。使宋王而寤，子为齑粉夫！」
==========================
《史记》卷二十四〈乐书〉～97～ 昔者舜作五弦之琴，以歌南风；夔始作乐，以赏诸侯。故天子之为乐也，以赏诸侯之有德者也。德盛而教尊，五谷时孰，然后赏之以乐。故其治民劳者，其舞行级远；其治民佚者，其舞行级短。故观其舞而知其德，闻其谥而知其行。南朝宋·裴骃《史记集解》：「王肃曰：『〈南风〉，育养民之诗也。其辞曰：南风之薰兮，可以解吾民之愠兮』。」唐·司马贞《史记索隐》：「此诗之辞出《尸子》及《家语》。」 《孔子家语》卷八〈辩乐解〉 子路鼓琴，孔子闻之，谓冉有曰：「甚矣由之不才也。夫先王之制音也，奏中声以为节，流入于南，不归于北。夫南者，生育之乡，北者，杀伐之城。故君子之音温柔居中以养生育之气，忧愁之感不加于心也，暴厉之动，不在于体也。夫然者，乃所谓治安之风也。小人之音则不然，亢丽微末，以象杀伐之气，中和之感，不载于心，温和之动，不存于体，夫然者乃所以为乱之风。昔者舜弹五弦之琴，造南风之诗，其诗曰：『南风之薰兮，可以解吾民之愠兮，南风之时兮，可以阜吾民之财兮。』唯脩此化，故其兴也勃焉，德如泉流，至于今王公大人述而弗忘。殷纣好为北鄙之声，其废也忽焉，至于今王公大人举以为诫。夫舜起布衣，积德含和而终以帝，纣为天子，荒淫暴乱而终以亡，非各所修之致乎。由今也匹夫之徒，曾无意于先王之制，而习亡国之声，岂能保其六七尺之体哉？」冉有以告子路，子路惧而自悔，静思不食，以至骨立。夫子曰：「过而能改，其进矣乎。」
==========================
《世说新语笺疏》下卷上〈容止〉～68～ 庾太尉在武昌，秋夜气佳景清，使吏殷浩、王胡之之徒登南楼理咏。音调始遒，闻函道中有屐声甚厉，定是庾公。俄而率左右十许人步来，诸贤欲起避之。公徐云：「诸君少住，老子于此处兴复不浅！」因便据胡床，与诸人咏谑，竟坐甚得任乐。后王逸少下，与丞相言及此事。丞相曰：「元规尔时风范，不得不小颓。」右军答曰：「唯丘壑独存。」 《晋书》卷七十三〈庾亮列传〉～924～ 初，亮所乘马有的颅，殷浩以为不利于主，劝亮卖之。亮曰：「曷有己之不安而移之于人！」浩惭而退。亮在武昌，诸佐吏殷浩之徒，乘秋夜往共登南楼，俄而不觉亮至，诸人将起避之。亮徐曰：「诸君少住，老子于此处兴复不浅。」便据胡床与浩等谈咏竟坐。其坦率行己，多此类也。
==========================
《吕氏春秋》卷二十一〈开春论·察贤〉～44～ 宓子贱治单父，弹鸣琴，身不下堂而单父治。巫马期以星出，以星入，日夜不居，以身亲之，而单父亦治。巫马期问其故于宓子。宓子曰：『我之谓任人，子之谓任力。任力者故劳，任人者故逸。』宓子则君子矣，逸四肢，全耳目，平心气，而百官以治义矣，任其数而已矣。巫马期则不然，弊生事精，劳手足，烦教诏，虽治犹未至也。 《史记》卷六十七〈仲尼弟子列传〉～2206～ 宓不齐字子贱。少孔子三十岁。孔子谓「子贱君子哉！鲁无君子，斯焉取斯？」子贱为单父宰，反命于孔子，曰：「此国有贤不齐者五人，教不齐所以治者。」孔子曰：「惜哉不齐所治者小，所治者大则庶几矣。」
==========================
《晋书》卷四十九〈阮籍列传〉～36～ 籍虽不拘礼教，然发言玄远，口不臧否人物。性至孝，母终，正与人围棋，对者求止，籍留与决赌。既而饮酒二斗，举声一号，吐血数升。及将葬，食一蒸肫，饮二斗酒，然后临诀，直言穷矣，举声一号，因又吐血数升。毁瘠骨立，殆致灭性。裴楷往吊之，籍散发箕踞，醉而直视，楷吊谚毕便去。或问楷：「凡吊者，主哭，客乃为礼。籍既不哭，君何为哭﹖」楷曰：「阮籍既方外之士，故不崇礼典。我俗中之士，故以轨仪自居。」时人叹为两得。籍又能为青白眼，见礼俗之士，以白眼对之。及嵇喜来吊，籍作白眼，喜不怿而退。喜弟康闻之，乃赍酒挟琴造焉，籍大悦，乃见青眼。由是礼法之士疾之若仇，而帝每保护之。
==========================
《艺文类聚》卷四〈岁时部中·九月九日〉～8～ 南朝宋·檀道鸾《续晋阳秋》曰。陶潜尝九月九日无酒。宅边菊丛中。摘菊盈把。坐其侧久。望见白衣至。乃王弘送酒也。即便就酌。醉而后归。 《全上古三代秦汉三国六朝文·全梁文》卷二十〈陶潜传〉～3068～2～ 尝九月九日，出宅边菊丛中坐久之，满手把菊。忽值弘送酒至，即便就酌，醉而归。
==========================
《史记》卷八十四《贾生列传》 贾生以为汉兴至孝文二十馀年，天下和洽，而固当改正朔，易服色，法制度，定官名，兴礼乐，乃悉草具其事仪法，色尚黄，数用五，为官名，悉更秦之法。孝文帝初即位，谦让未遑也。诸律令所更定，及列侯悉就国，其说皆自贾生发之。于是天子议以为贾生任公卿之位。绛、灌、东阳侯、冯敬之属尽害之，乃短贾生曰：「雒阳之人，年少初学，专欲擅权，纷乱诸事。」于是天子后亦疏之，不用其议，乃以贾生为长沙王太傅。……贾生为长沙王太傅三年，有鸮飞入贾生舍，止于坐隅。楚人命鸮曰「服」。贾生既以适居长沙，长沙卑湿，自以为寿不得长，伤悼之，乃为赋以自广。 《昭明文选》卷十三〈赋庚·鸟兽上·鵩鸟赋〉 谊为长沙王傅，三年，有鵩鸟飞入谊舍，止于坐隅，鵩似鸮，不祥鸟也。谊既以谪居长沙，长沙卑湿，谊自伤悼，以为寿不得长，乃为赋以自广。
==========================
《春秋左传正义》卷十五〈僖公·传二十二年〉～248～ 楚人未既济。司马曰。彼众我寡。及其未既济也。请击之。公曰。不可。既济而未成列。又以告。公曰。未可。既陈而后击之。宋师败绩。公伤股。门官歼焉。国人皆咎公。公曰。君子不重伤。不禽二毛。古之为军也。不以阻隘也。寡人虽亡国之馀。不鼓不成列。子鱼曰。君未知战。勍敌之人。隘而不列。天赞我也。阻而鼓之。不亦可乎。犹有惧焉。且今之勍者。皆吾敌也。虽及胡。获则取之。何有于二毛。明耻教战。求杀敌也。伤未及死。如何勿重。若爱重伤。则如勿伤。爱其二毛。则如服焉。三军以利用也。金鼓以声气也。利而用之。阻隘可也声盛致志。鼓儳可也。晋·杜预注：「二毛，头白有二色。」 《昭明文选》卷十三〈赋庚·物色·秋兴赋〉～585～ 晋十有四年，余春秋三十有二，始见二毛。以太尉掾兼虎贲中郎将，寓直于散骑之省。高阁连云，阳景罕曜，珥蝉冕而袭纨绮之士，此焉游处。仆野人也，偃息不过茅屋茂林之下，谈话不过农夫田父之客，摄官承乏，猥厕朝列，夙兴晏寝，匪遑底宁。譬犹池鱼笼鸟，有江湖山薮之思，于是染翰操纸，慨然而赋。于时秋也，故以秋兴命篇。
==========================
《晋书》卷九十六〈列女列传·窦滔妻苏氏〉～2523～ 窦滔妻苏氏，始平人也，名蕙，字若兰。善属文。滔，苻坚时为秦州刺史，被徙流沙，苏氏思之，织锦为回文旋图诗以赠滔。宛转循环以读之，词甚悽惋，凡八百四十字，文多不录。 《昭明文选》卷十六〈赋辛·哀伤·别赋〉～754～ 织锦曲兮泣已尽，回文诗兮影独伤。唐·李善注引〈纤锦回文诗序〉曰：「窦韬秦州，被徙沙漠，其妻苏氏。秦州临去别苏，誓不更娶，至沙漠便娶妇，苏氏织锦端中，作此回文诗以赠之。符国时人也。」 《太平御览》卷五百二十〈宗亲部十·夫妻〉～2496～ 崔鸿《前秦录》曰：「秦州剌史窦滔妻，彭城令苏道之女，有才学，织锦制回文诗，以赎夫罪。」
==========================
《史记》卷四十一《越王句践世家》 「范蠡事越王句践，既苦身戮力，与句践深谋二十馀年，竟灭吴，报会稽之耻，北渡兵于淮以临齐、晋，号令中国，以尊周室，句践以霸，而范蠡称上将军。还反国，范蠡以为大名之下，难以久居，且句践为人可与同患，难与处安，为书辞句践曰：『臣闻主忧臣劳，主辱臣死。昔者君王辱于会稽，所以不死，为此事也。今既以雪耻，臣请从会稽之诛。』句践曰：『孤将与子分国而有之。不然，将加诛于子。』范蠡曰：『君行令，臣行意。』乃装其轻宝珠玉，自与其私徒属乘舟浮海以行，终不反。于是句践表会稽山以为范蠡奉邑。」
==========================
《世说新语笺疏》中卷上〈识鉴〉～408～ 车胤父作南平郡功曹，太守王胡之避司马无忌之难，置郡于酆阴。是时胤十馀岁，胡之每出，尝于篱中见而异焉。谓胤父曰：「此儿当致高名。」后游集，恒命之。胤长，又为桓宣武所知。清通于多士之世，官至选曹尚书。南朝梁·刘孝标注引《续晋阳秋》曰：「胤字武子，南平人。父育，为郡主簿。太守王胡之有知人识，裁见，谓其父曰：『此儿当成卿门户，宜资令学问。』胤就业恭勤，博览不倦。家贫不常得油，夏月则练囊盛数十萤火以继日焉。及长，风姿美劭，机悟敏率。桓温在荆州取为从事，一岁至治中。胤既博学多闻，又善于激赏，当时每有盛坐，胤必同之，皆云：『无车公不乐。』太傅谢公游集之日，开筵以待之。累迁丹阳尹、护军将军、吏部尚书。」 《晋书》卷八十三〈车胤列传〉～277～ 车胤字武子，南平人也。曾祖浚，吴会稽太守。父育，郡主簿。太守王胡之名知人，见胤于童幼之中，谓胤父曰：「此儿当大兴卿门，可使专学。」胤恭勤不倦，博学多通。家贫不常得油，夏月则练囊盛数十萤火以照书，以夜继日焉。及长，风姿美劭，机悟敏速，甚有乡曲之誉。桓温在荆州，辟为从事，以辩识义理深重之。引为主簿，稍迁别驾、征西长史，遂显于朝廷。时惟胤与吴隐之以寒素博学知名于世。又善于赏会，当时每有盛坐而胤不在，皆云：「无车公不乐。」谢安游集之日，辄开筵待之。 《艺文类聚》卷九十七〈鳞介部下、虫豸部 ·虫豸部·萤火〉～685～ 《续晋阳秋》曰：车胤字武子，学而不倦。家贫，不常得油，夏日用练囊，盛数十萤火，以夜继日焉。
==========================
《史记》卷一百二十六〈滑稽列传〉～3205～ 武帝时，齐人有东方生名朔，以好古传书，爱经术，多所博观外家之语。……《据地歌》曰：「陆沈于俗，避世金马门。宫殿中可以避世全身，何必深山之中，蒿庐之下。」金马门者，宦者署门也，门傍有铜马，故谓之曰「金马门」。 《汉书》卷八十七下〈扬雄传下〉～3566～ 「历金门上玉堂有日矣，曾不能画一奇，出一策，上说人主，下谈公卿。」东汉·应劭注：「金门，金马门也。」 《史记》卷一百二十六〈滑稽列传〉～3205～ 朔行殿中，郎谓之曰：「人皆以先生为狂。」朔曰：「如朔等，所谓避世于朝廷閒者也。古之人，乃避世于深山中。」时坐席中，酒酣，据地歌曰：「陆沈于俗，避世金马门。宫殿中可以避世全身，何必深山之中，蒿庐之下。」金马门者，宦者署门也，门傍有铜马，故谓之曰「金马门」。
==========================
《后汉书》卷六十八《郭太传》 「郭太字林宗，太原界休人也。家世贫贱。早孤，母欲使给事县廷。林宗曰：『大丈夫焉能处斗筲之役乎？』遂辞。就成皋屈伯彦学，三年业毕，博通坟籍。善谈论，美音制。乃游于洛阳。始见河南尹李膺，膺大奇之，遂相友善，于是名震京师。后归乡里，衣冠诸儒送至河上，车数千两。林宗唯与李膺同舟而济，众宾望之，以为神仙焉。」
==========================
《后汉书》卷八十三〈逸民列传·梁鸿〉～2765～ 梁鸿字伯鸾，扶风平陵人也。……埶家慕其高节，多欲女之，鸿并绝不娶。同县孟氏有女，状肥丑而黑，力举石臼，择对不嫁，至年三十。父母问其故。女曰：「欲得贤如梁伯鸾者。」鸿闻而娉之。女求作布衣、麻屦，织作筐缉绩之具。及嫁，始以装饰入门。七日而鸿不荅。妻乃跪床下请曰：「窃闻夫子高义，简斥数妇，妾亦偃蹇数夫矣。今而见择，敢不请罪。」鸿曰：「吾欲裘褐之人，可与俱隐深山者尔。今乃衣绮缟，傅粉墨，岂鸿所愿哉？」妻曰：「以观夫子之志耳。妾自有隐居之服。」乃更为椎髻，著布衣，操作而前。鸿大喜曰：「此真梁鸿妻也。能奉我矣！」字之曰德曜，名孟光。……遂至吴，依大家皋伯通，居庑下，为人赁舂。每归，妻为具食，不敢于鸿前仰视，举案齐眉。 《东观汉记》卷十八〈梁鸿传〉 梁鸿乡里孟氏女，容貌丑而有节操，多求之，不肯。父母问其所欲，曰：「得贤女如梁鸿者。」鸿闻之，乃求之。梁鸿妻椎髻，著布衣，操作具而前。鸿大喜曰：「此真梁鸿妻也，能奉我矣。」字之曰德曜，名孟光。梁鸿适吴，依大家皋伯通庑下，为人赁舂。每归，妻为具食，不敢于鸿前仰视，举案齐眉。伯通异之，曰：「彼佣赁能使妻敬之如此，非凡人也。」
==========================
《史记》卷一百一十七〈司马相如列传〉～3000～ 临邛中多富人，而卓王孙家僮八百人，程郑亦数百人，二人乃相谓曰：「令有贵客，为具召之。」并召令。令既至，卓氏客以百数。至日中，谒司马长卿，长卿谢病不能往，临邛令不敢尝食，自往迎相如。相如不得已，彊往，一坐尽倾。酒酣，临邛令前奏琴曰：「窃闻长卿好之，愿以自娱。」相如辞谢，为鼓一再行。是时卓王孙有女文君新寡，好音，故相如缪与令相重，而以琴心挑之。相如之临邛，从车骑，雍容閒雅甚都；及饮卓氏，弄琴，文君窃从户窥之，心悦而好之，恐不得当也。既罢，相如乃使人重赐文君侍者通殷勤。文君夜亡奔相如，相如乃与驰归成都。家居徒四壁立。卓王孙大怒曰：「女至不材，我不忍杀，不分一钱也。」人或谓王孙，王孙终不听。文君久之不乐，曰：「长卿第俱如临邛，从昆弟假贷犹足为生，何至自苦如此！」相如与俱之临邛，尽卖其车骑，买一酒舍酤酒，而令文君当炉。相如身自著犊鼻裈，与保庸杂作，涤器于市中。卓王孙闻而耻之，为杜门不出。昆弟诸公更谓王孙曰：「有一男两女，所不足者非财也。今文君已失身于司马长卿，长卿故倦游，虽贫，其人材足依也，且又令客，独柰何相辱如此！」卓王孙不得已，分予文君僮百人，钱百万，及其嫁时衣被财物。文君乃与相如归成都，买田宅，为富人。 《艺文类聚》第四十三卷〈乐部三·歌〉 汉司马相如〈琴歌〉曰：「相如游临邛，富人卓王孙家，有女文君。新寡，窃于壁见之。相如因以琴歌挑之曰：『凤兮凤兮归故乡，游遨四海求其皇。有艳淑女在此房，何缘交接为鸳鸯。凤兮凤兮从我栖，得托字尾永为妃。交情通体心和谐，中夜相从知者谁。』」
==========================
《南史》卷四十九〈庾杲之列传〉～20～ 王俭谓人曰：「昔袁公作卫军，欲用我为长史，虽不获就，要是意向如此。今亦应须如我辈人也。」乃用杲之为卫将军长史。安陆侯萧缅与俭书曰：「盛府元僚，实难其选。庾景行汎渌水，依芙蓉，何其丽也。」时人以入俭府为莲花池，故缅书美之。 《南齐书》卷三十四《庾杲之传》 庾杲之字景行，新野人也。祖深之，雍州刺史。父粲，司空参军。……出为王俭卫军长史，时人呼俭府为入芙蓉池。俭谓人曰：「昔袁公作卫军，欲用我为长史，虽不获就，要是意向如此。今亦应须如我辈人也。」乃用杲之。迁黄门郎，兼御史中丞，寻即正。杲之风范和润，善音吐。世祖令对虏使，兼侍中。上每叹其风器之美，王俭在座，曰：「杲之为蝉冕所照，更生风采。陛下故当与其即真。」
==========================
《史记》卷五十五〈留侯世家〉～2034～ 良尝閒从容步游下邳圯上，有一老父，衣褐，至良所，直堕其履圯下，顾谓良曰：「孺子，下取履！」良鄂然，欲殴之。为其老，彊忍，下取履。父曰：「履我！」良业为取履，因长跪履之。父以足受，笑而去。良殊大惊，随目之。父去里所，复还，曰：「孺子可教矣。后五日平明，与我会此。」良因怪之，跪曰：「诺。」五日平明，良往。父已先在，怒曰：「与老人期，后，何也？」去，曰：「后五日早会。」五日鸡鸣，良往。父又先在，复怒曰：「后，何也？」去，曰：「后五日复早来。」五日，良夜未半往。有顷，父亦来，喜曰：「当如是。」出一编书，曰：「读此则为王者师矣。后十年兴。十三年孺子见我济北，谷城山下黄石即我矣。」遂去，无他言，不复见。旦日视其书，乃《太公兵法》也。良因异之，常习诵读之。
==========================
《汉书》卷九十七上〈外戚列传上·孝武李夫人〉～395～ 孝武李夫人，本以倡进。初，夫人兄延年性知音，善歌舞，武帝爱之。每为新声变曲，闻者莫不感动。延年侍上起舞，歌曰：「北方有佳人，绝世而独立，一顾倾人城，再顾倾人国。宁不知倾城与倾国，佳人难再得！」上叹息曰：「善！世岂有此人乎？」平阳主因言延年有女弟，上乃召见之，实妙丽善舞。由是得幸，生一男，是为昌邑哀王。李夫人少而蚤卒，上怜闵焉，图画其形于甘泉宫。及卫思后废后四年，武帝崩，大将军霍光缘上雅意，以李夫人配食，追上尊号曰孝武皇后。 《汉书》卷九十七上〈外戚列传上·孝武李夫人〉～395～ 孝武李夫人，本以倡进。初，夫人兄延年性知音，善歌舞，武帝爱之。每为新声变曲，闻者莫不感动。延年侍上起舞，歌曰：「北方有佳人，绝世而独立，一顾倾人城，再顾倾人国。宁不知倾城与倾国，佳人难再得！」上叹息曰：「善！世岂有此人乎？」平阳主因言延年有女弟，上乃召见之，实妙丽善舞。由是得幸，生一男，是为昌邑哀王。李夫人少而蚤卒，上怜闵焉，图画其形于甘泉宫。及卫思后废后四年，武帝崩，大将军霍光缘上雅意，以李夫人配食，追上尊号曰孝武皇后。唐·颜师古注曰：「非不惜城与国也，但以佳人难得，爱悦之深，不觉倾覆。」
==========================
《诗经·陈风·衡门》 「衡门之下，可以栖迟。」汉·毛氏传：「衡门，横木为门，言浅陋也。栖迟，游息也。」
==========================
《世说新语》中卷下《赏誉》 王戎云：「太尉神姿高彻，如瑶林琼树，自然是风尘外物。」 《昭明文选》卷三十一南朝梁·江文通（淹）《古离别》 愿一见颜色，不异琼树枝。
==========================
《太平御览》卷九百四十八〈虫豸部五·蜘蛛〉～4339～2～ 《金楼子》：「楚国龚舍初随楚王朝，宿未央宫，见蜘蛛焉。有赤蜘蛛大如栗，四面萦罗网，有虫触之而死者，退而不能得出焉。舍乃叹曰：『吾生亦如是耳，仕宦者人之网罗也，岂可淹岁。』于是挂冠而退。时人笑之，谓舍为蜘蛛之隐。」 《后汉书》卷四十四〈邓张徐张胡列传·胡广〉～504～ 胡广字伯始，南郡华容人也。六世祖刚，清高有志节。平帝时，大司徒马宫辟之。值王莽居摄，刚解其衣冠，县府门而去，遂亡命交阯，隐于屠肆之閒。后莽败，乃归乡里。父贡，交阯都尉。 《后汉书》卷八十三〈逸民列传·逢萌〉～2759～ 逢萌字子康，北海都昌人也。家贫，给事县为亭长。时尉行过亭，萌候迎拜谒，既而掷楯叹曰：「大丈夫安能为人役哉！」遂去之长安学，通春秋经。时王莽杀其子宇，萌谓友人曰：「三纲绝矣！不去，祸将及人。」即解冠挂东都城门，归，将家属浮海，客于辽东。
==========================
《史记》卷一一七《司马相如列传》 司马相如者，蜀郡成都人也，字长卿。少时好读书，学击剑，故其亲名之曰犬子。相如既学，慕蔺相如之为人，更名相如。以赀为郎，事孝景帝，为武骑常侍，非其好也。会景帝不好辞赋，是时梁孝王来朝，从游说之士齐人邹阳、淮阴枚乘、吴庄忌夫子之徒，相如见而说之，因病免，客游梁。梁孝王令与诸生同舍，相如得与诸生游士居数岁，乃著子虚之赋。……居久之，蜀人杨得意为狗监，侍上。上读子虚赋而善之，曰：「朕独不得与此人同时哉！」得意曰：「臣邑人司马相如自言为此赋。」上惊，乃召问相如。相如曰：「有是。然此乃诸侯之事，未足观也。请为天子游猎赋，赋成奏之。」上许，令尚书给笔札。相如以「子虚」，虚言也，为楚称；「乌有先生」者，乌有此事也，为齐难；「无是公」者，无是人也，明天子之义。故空藉此三人为辞，以推天子诸侯之苑囿。其卒章归之于节俭，因以风谏。奏之天子，天子大说。 《汉书》卷八十七下《扬雄传下》 扬雄字子云，蜀郡成都人也。……先是时，蜀有司马相如，作赋甚弘丽温雅，雄心壮之，每作赋，常拟之以为式。……孝成帝时，客有荐雄文似相如者，上方郊祠甘泉泰畤、汾阴后土，以求继嗣，召雄待诏承明之庭。正月，从上甘泉，还奏《甘泉赋》以风……雄以为临川羡鱼不如归而结罔，还，上《河东赋》以劝，……其十二月羽猎，雄从。以为昔在二帝三王，宫馆台榭沼池苑囿林麓薮泽财足以奉郊庙，御宾客，充庖厨而已，不夺百姓膏腴谷土桑柘之地。………又恐后世复修前好，不折中以泉台，故聊因校猎赋以风。……雄从至射熊馆，还，上《长杨赋》，聊因笔墨之成文章，故藉翰林以为主人，子墨为客卿以风。
==========================
《史记》卷二十七〈天官书〉～30～ 南斗为庙，其北建星。建星者，旗也。牵牛为牺牲。其北河鼓。河鼓大星，上将；左右，左右将。婺女，其北织女。织女，天女孙也。唐·司马贞《史记索隐》：「织女，天孙也。案：荆州占云『织女，一名天女，天子女也。』」 《太平御览》卷六〈天部六·星中〉～59～ 河鼓三星，在牵牛北，主军鼓。盖天子三将军也，中央大将军也，其南左星，左将军也，其北右星右将军也，所以备关梁而拒难也，昔传牵牛织女七月七日相见者，则此是也，故《尔雅》云：河鼓谓之牵牛。 《岁时广记》二卷第二〈十六七夕〉～835～ 梁·吴均《齐谐记》曰：「桂阳成武丁有仙道，常在人间，忽谓其弟曰：『七月七日，织女渡河，诸仙悉还宫。吾向已被召，不得暂停，与尔别矣，后三千年当复还。』弟问曰：『织女何事渡河？兄何当还？』答曰：『织女暂诣牵牛，一去后三千年当还。』明旦，果失武丁所在。世人至今犹云『七月七日织女嫁牵牛』。」又宗懔《荆楚岁时记》云：「七月七日，世谓织女牵牛聚会之日，是夕，陈瓜果于庭中以乞巧。」 《全上古三代秦汉三国六朝文·全后汉文》卷三十六〈应劭·风俗通义〉 织女七夕当渡河，使鹊为桥。 《先秦汉魏晋南北朝诗·梁诗》卷二十三〈诗·七夕诗〉 玉匣卷悬衣，针楼开夜扉。姮娥随月落，织女逐星移。离前忿促夜，别后对空机。倩语雕陵鹊，填河未可飞。 《昭明文选》卷十九、三国魏·曹子建（植）《洛神赋》 叹匏瓜之无匹兮，咏牵牛之独处。唐·李善注引三国魏·曹植《九咏注》曰：「牵牛为夫，织女为妇。织女、牵牛之星，各处河鼓之旁。七月七日，乃得一会。」
==========================
《史记》卷八十四《屈原列传》 令尹子兰闻之大怒，卒使上官大夫短屈原于顷襄王，顷襄王怒而迁之。屈原至于江滨，被发行吟泽畔。颜色憔悴，形容枯槁。……乃作《怀沙》之赋。……于是怀石遂自沈汨罗以死。
==========================
《太平广记》卷六十一〈女仙六·天台二女〉～383～ 刘晨、阮肇，入天台采药，远不得返，经十三日饥。遥望山上有桃树子熟，遂跻险援葛至其下，啖数枚，饥止体充。欲下山，以杯取水，见芜菁叶流下，甚鲜妍。复有一杯流下，有胡麻饭焉。乃相谓曰：「此近人矣。」遂渡山。出一大溪，溪边有二女子，色甚美，见二人持杯，便笑曰：「刘、阮二郎捉向杯来。」刘、阮惊。二女遂忻然如旧相识，曰：「来何晚耶？」因邀还家。南东二璧（南东二璧原作雨璧东壁，据明钞本改。黄本作西璧东璧）各有绛罗帐，帐角悬铃，上有金银交错。各有数侍婢使令。其馔有胡麻饭、山羊脯、牛肉，甚美。食毕行酒。俄有群女持桃子，笑曰：「贺汝婿来。」酒酣作乐。夜后各就一帐宿，婉态殊绝。至十日求还，苦留半年，气候草木，常是春时，百鸟啼鸣，更怀乡。归思甚苦。女遂相送，指示还路。乡邑零落，已十世矣。 《幽明录》～243～ 汉明帝永平五年，剡县刘晨、阮肇共入天台山取谷皮，迷不得返，经十三日，粮食乏尽，饥馁殆死。遥望山上有一桃树，大有子实，而绝岩邃涧，永无登路。攀援藤葛，乃得至上。各啖数枚，而饥止体充。复下山，持杯取水，欲盥漱，见芜菁叶从山腹流出，甚鲜新，复一杯流出，有胡麻饭糁，相谓曰：「此知去人径不远。便共没水，逆流二三里，得度山出一大溪，溪边有二女子，姿质妙绝，见二人持杯出，便笑曰：「刘阮二郎，捉向所失流杯来。」晨肇既不识之，缘二女便呼其姓，如似有旧，乃相见忻喜。问：「来何晚邪？」因邀还家。其家铜瓦屋，南壁及东壁下各有一大床，皆施绛罗帐，帐角悬铃，金银交错床头各有十侍婢敕云：「刘阮二郎，经涉山岨，向虽得琼实，犹尚虚弊，可速作食。」食胡麻饭、山羊脯、牛肉、甚甘美。食毕行酒，有一群女来，各持五三桃子，笑而言：「贺汝婿来。」酒酣作乐，刘阮忻怖交并。至暮、令各就一帐宿，女往就之，言声清婉，令人忘忧。十日后欲求还去，女云：「君已来是，宿福所牵，何复欲还邪？」遂停半年。气候草木是春时，百鸟啼鸣，更怀悲思，求归甚苦。女曰：「罪牵君当可如何？」遂呼前来女子有三四十人，集会奏乐，共送刘阮，指示还路。既出，亲旧零落，邑屋改异，无复相识。问讯得七世孙，传闻上世入山，迷不得归。至晋太元八年，忽复去，不知何所。
==========================
《太平广记》卷四百六十六〈水族三·龙门〉～3839～ 辛氏《三秦记》：「龙门山在河东界。禹凿山断门阔一里馀。黄河自中流下，两岸不通车马……每岁季春，有黄鲤鱼，自海及渚川争来赴之。 一岁中，登龙门者，不过七十二。初登龙门，即有云雨随之，天火自后烧其尾，乃化为龙矣。」 《新校本陈书》卷三十四 列传第二十八文学蔡凝 凝年位未高，而才地为时所重，常端坐西斋，自非素贵名流，罕所交接，趣时者多讥焉。高宗常谓凝曰：「我欲用义兴主钱肃为黄门郎，卿意何如？」凝正色对曰：「帝乡旧戚，恩由圣旨，则无所复问。若格以佥议，黄散之职，故须人门兼美，惟陛下裁之。」高宗默然而止。肃闻而有憾，令义兴主日谮之于高宗，寻免官，迁交阯。顷之，追还。 《新校本南史》卷二十九列传第十九蔡廓玄孙凝 寻授吏部侍郎。凝年位未高，而才地为时所重，常端坐西斋，自非素贵名流，罕所交接，趣时者多讥焉。宣帝尝谓凝曰：「我欲用义兴主钱肃为黄门侍郎，卿意如何？」凝正色曰：「帝乡旧戚，恩由圣旨，则无所复问。若格以佥议，黄散之职，故须人门兼美。」帝默然而止。肃闻而不平，义兴公主日谮之，寻免官，迁交趾。顷之追还。
==========================
《史记》卷七十九〈范睢蔡泽列传·范睢〉～243～ 范睢归取大车驷马，为须贾御之，入秦相府。府中望见，有识者皆避匿。须贾怪之。至相舍门，谓须贾曰：「待我，我为君先入通于相君。」须贾待门下，持车良久，问门下曰：「范叔不出，何也？」门下曰：「无范叔。」须贾曰：「乡者与我载而入者。」门下曰：「乃吾相张君也。」须贾大惊，自知见卖，乃肉袒膝行，因门下人谢罪。于是范睢盛帷帐，待者甚众，见之。须贾顿首言死罪，曰：「贾不意君能自致于青云之上，贾不敢复读天下之书，不敢复与天下之事。贾有汤镬之罪，请自屏于胡貉之地，唯君死生之！」范睢曰：「汝罪有几？」曰：「擢贾之发以续贾之罪，尚未足。」范睢曰：「汝罪有三耳。昔者楚昭王时而申包胥为楚却吴军，楚王封之以荆五千户，包胥辞不受，为丘墓之寄于荆也。今睢之先人丘墓亦在魏，公前以睢为有外心于齐而恶睢于魏齐，公之罪一也。当魏齐辱我于厕中，公不止，罪二也。更醉而溺我，公其何忍乎？罪三矣。然公之所以得无死者，以绨袍恋恋，有故人之意，故释公。」乃谢罢。入言之昭王，罢归须贾。
==========================
《宋书》卷七十一《徐之湛传》 「时有沙门释惠休，善属文，辞采绮艳，湛之与之甚厚。世祖命使还俗。本姓汤，」
==========================
《后汉书》卷八十二上〈方术列传上·李合〉～277～ 李合字孟节，汉中南郑人也。父颉，以儒学称，官至博士。合袭父业，游太学，通五经。善《河洛》风星，外质朴，人莫之识。县召署幕门候吏。和帝即位，分遣使者，皆微服单行，各至州县，观采风谣。使者二人当到益部，投合候舍。时夏夕露坐，合因仰观，问曰：「二君发京师时，宁知朝廷遣二使邪？」二人默然，惊相视曰：「不闻也。」问何以知之。合指星示云：「有二使星向益州分野，故知之耳。」 《艺文类聚》卷一〈天部上·星〉～2～ 《李合传》曰：公好天文之术，和帝遣使者观风俗，有二使向益州。夏月，合露坐，问二人曰：「君发京师，宁知二使何时发？」二人惊问曰：「何以知之？」公指星曰：「有二使星来向益部。」 《晋书》卷十一《天文志上》 毕附耳南八星曰天节，主使臣之所持者也。
==========================
《庄子集释》卷九上〈杂篇·外物〉～924～ 庄周家贫，故往贷粟于监河侯。监河侯曰：「诺。我将得邑金，将贷子三百金，可乎？」庄周忿然作色曰：「周昨来，有中道而呼者。周顾视车辙中，有鲋鱼焉。周问之曰：『鲋鱼来！子何为者邪？』对曰：『我，东海之波臣也。君岂有斗升之水而活我哉？』周曰：『诺。我且南游吴越之王，激西江之水而迎子，可乎？』鲋鱼忿然作色曰：『吾失我常与，我无所处。吾得斗升之水然活耳，君乃言此，曾不如早索我于枯鱼之肆！』」
==========================
《尚书·商书·说命上》 高宗梦得说，使百工营求诸野，得诸傅岩，作说命三篇。……命之曰：「朝夕纳诲，以辅台德。若金，用汝作砺。若济巨川，用汝作舟楫。若岁大旱，用汝作霖雨。」
==========================
《史记》卷七十八〈春申君列传〉 赵平原君使人于春申君，春申君舍之于上舍。赵使欲夸楚，为檋瑁簪，刀剑室以珠玉饰之，请命春申君客。春申君客三千馀人，其上客皆蹑珠履以见赵使，赵使大惭。
==========================
《遵生八笺·尘外遐举笺·历代高隐姓氏·巢父》～989～ 巢父者，尧时隐人也。山居不营世利，年老，以树为巢而寝其上，故时人号曰巢父。尧之让许由也，由以告巢父，巢父曰：「汝何不隐汝形，藏汝光？若非吾友也。」击其膺而下之。由怅然不自得，乃过清泠之水，洗其耳，拭其目，曰：「向闻贪言，负吾之友矣。」遂去，终身不相见。 《昭明文选》卷五十五〈论五连珠·连珠·演连珠五十首〉～2386～ 唐·李善注引皇甫谧《逸士传》曰：「巢父者，尧时隐人也。及尧让位乎许由也，由以告巢父焉，巢父责由曰：『汝何不隐汝光？何故见若身、扬若名令闻？若汝，非友也。』乃击其膺而下之。由怅然不自得，乃过清泠之水洗其耳。」又引皇甫谧《高士传》高士传云：「巢父闻许由之为尧所让也，以为污，乃临池水而洗耳。」 《史记》卷六十一〈伯夷列传〉～222～ 唐·张守节《史记正义》引皇甫谧《高士传》云：「许由字武仲。尧闻致天下而让焉，乃退而遁于中岳颍水之阳，箕山之下隐。尧又召为九州长，由不欲闻之，洗耳于颍水滨。时有巢父牵犊欲饮之，见由洗耳，问其故。对曰：『尧欲召我为九州长，恶闻其声，是故洗耳。』巢父曰：『子若处高岸深谷，人道不通，谁能见子？子故浮游，欲闻求其名誉。污吾犊口。』牵犊上流饮之。许由殁，葬此山，亦名许由山。」
==========================
《史记》卷八〈高祖本纪〉～389～ 高祖还归，过沛，留。置酒沛宫，悉召故人父老子弟纵酒，发沛中儿得百二十人，教之歌。酒酣，高祖击筑，自为歌诗曰：「大风起兮云飞扬，威加海内兮归故乡，安得猛士兮守四方！」令儿皆和习之。高祖乃起舞，慷慨伤怀，泣数行下。谓沛父兄曰：「游子悲故乡。吾虽都关中，万岁后吾魂魄犹乐思沛。且朕自沛公以诛暴逆，遂有天下，其以沛为朕汤沐邑，复其民，世世无有所与。」沛父兄诸母故人日乐饮极驩，道旧故为笑乐。十馀日，高祖欲去，沛父兄固请留高祖。高祖曰：「吾人众多，父兄不能给。」乃去。沛中空县皆之邑西献。高祖复留止，张饮三日。沛父兄皆顿首曰：「沛幸得复，丰未复，唯陛下哀怜之。」高祖曰：「丰吾所生长，极不忘耳，吾特为其以雍齿故反我为魏。」沛父兄固请，乃并复丰，比沛。于是拜沛侯刘濞为吴王。
==========================
《三辅黄图》卷五〈台榭〉 柏梁台，武帝元鼎二年春起。此台在长安城中北关内。《三辅旧事》云：「以香柏为梁也，帝尝置酒其上，诏群臣和诗，能七言诗者乃得上。」
==========================
《晋书》卷三十四〈羊祜列传〉～020～ 祜乐山水，每风景，必造岘山，置酒言咏，终日不倦。尝慨然叹息，顾谓从事中郎邹湛等曰：「自有宇宙，便有此山。由来贤达胜士，登此远望，如我与卿者多矣！皆湮灭无闻，使人悲伤。如百岁后有知，魂魄犹应登此也。」湛曰：「公德冠四海，道嗣前哲，令闻令望，必与此山俱传。至若湛辈，乃当如公言耳。」……祜所著文章及为老子传并行于世。襄阳百姓于岘山祜平生游憩之所建碑立庙，岁时飨祭焉。望其碑者莫不流涕，杜预因名为堕泪碑。荆州人为祜讳名，屋室皆以门为称，改户曹为辞曹焉。
==========================
南朝梁·钟嵘《诗品》卷上 宋临川太守谢灵运诗，其源出于陈思，杂有景阳之体。故尚巧似，而逸荡过之，颇以繁芜为累。嵘谓若人兴多，才高博，寓目辄书，内无乏思，外无遗物，其繁富宜哉。然名章迥句，处处閒起，丽典新声，络绎奔会，譬犹青松之拔灌木，白玉之映尘沙，未足贬其高洁也。初，钱塘杜明师夜梦东南有人来入其馆。是夕，即灵运生于会稽，旬日而谢玄亡，其家以子孙难得，送灵运于杜治养之，十五方还都，故名「客儿」。
==========================
《白氏六帖》卷二十一 潘岳为河阳令，种桃李花，人号曰：河阳一县花。 《全上古三代秦汉三国六朝文·全后周文》卷八〈庾信·春赋〉 宜春苑中春已归，披香殿里作春衣。新年鸟声千种啭，二月杨花满路飞。河阳一县并是花，金谷从来满园树。一丛香草足碍人，数尺游丝即横路。…… 《全上古三代秦汉三国六朝文·全后周文》卷九〈枯树赋〉 殷仲文风流儒雅，海内知名。世异时移，出为东阳太守。常忽忽不乐，顾庭槐而叹曰。此树婆娑，生意尽矣。……。淮南子云，木叶落。长年悲，斯之谓矣。乃为歌曰，建章三月火。黄河千里槎，若非金谷满园树。即是河阳一县花，桓大司马闻而叹曰。昔年移柳，依依汉南。今看摇落，悽怆江潭。树犹如此，人何以堪。
==========================
《论语注疏·子罕》～80～ 子在川上曰：「逝者如斯夫，不舍昼夜。」
==========================
《高士传》卷中《张仲蔚》 张仲蔚者，平陵人也。与同郡魏景卿俱修道德，隐身不仕。明天官博物，善属文，好诗赋。常居穷素，所处蓬蒿没人，闭门养性，不治荣名。时人莫识，惟刘龚知之。
==========================
《史记》卷七十〈张仪列传〉～230～ 韩魏相攻，期年不解。秦惠王欲救之，问于左右。左右或曰救之便，或曰勿救便，惠王未能为之决。陈轸适至秦，惠王曰：「子去寡人之楚，亦思寡人不？」陈轸对曰：「王闻夫越人庄舄乎？」王曰：「不闻。」曰：「越人庄舄仕楚执圭，有顷而病。楚王曰：『舄故越之鄙细人也，今仕楚执圭，贵富矣，亦思越不？』中谢对曰：『凡人之思故，在其病也。彼思越则越声，不思越则楚声。』使人往听之，犹尚越声也。今臣虽弃逐之楚，岂能无秦声哉！」
==========================
《世说新语》上卷上《言语》 「谢太傅寒雪日内集，与儿女讲论文义。俄而雪骤，公欣然曰：『白雪纷纷何所似？』兄子胡儿曰：『撒盐空中差可拟。』兄女曰：『未若柳絮因风起。』公大笑乐。即公大兄无奕女，左将军王凝之妻也。」南朝梁·刘孝标注：「胡儿，谢朗小字也。」 《晋书》卷九十六〈列女列传·王凝之妻谢氏〉～256～ 王凝之妻谢氏，字道韫，安西将军奕之女也。聪识有才辩。叔父安尝问：「毛诗何句最佳？」道韫称：「吉甫作颂，穆如清风。仲山甫永怀，以慰其心。」安谓有雅人深致。又尝内集，俄而雪骤下，安曰：「何所似也？」安兄子朗曰：「散盐空中差可拟。」道韫曰：「未若柳絮因风起。」安大悦。
==========================
《汉书》卷九十八〈元后列传〉～4025～ 初，成都侯商尝病，欲避暑，从上借明光宫。后又穿长安城，引内沣水注第中大陂以行船，立羽盖，张周帷，辑濯越歌。上幸商第，见穿城引水，意恨，内衔之，未言。后微行出，过曲阳侯第，又见园中土山渐台似类白虎殿。于是上怒，以让车骑将军音。商、根兄弟欲自黥劓谢太后。上闻之大怒，乃使尚书责问司隶校尉、京兆尹「知成都侯商擅穿帝城，决引沣水，曲阳侯根骄奢僭上，赤墀青琐。红阳侯立父子臧匿奸猾亡命，宾客为群盗，司隶、京兆皆阿纵不举奏正法。」二人顿首省户下。又赐车骑将军音策书曰：「外家何甘乐祸败，而欲自黥劓，相戮辱于太后前，伤慈母之心，以危乱国！外家宗族彊，上一身弱日久，今将一施之。君其召诸侯，令待府舍。」是日，诏尚书奏文帝时诛将军薄昭故事。车骑将军音藉请罪，商、立、根皆负斧质谢。上不忍诛，然后得已。三国魏·孟康注：「以青画户边镂中，天子制也。」唐·颜师古注：「孟说是。青琐者，刻为连环文，而青涂之也。」
==========================
《世说新语笺疏》中卷上〈识鉴〉～403～ 谢公在东山畜妓，简文曰：「安石必出。既与人同乐，亦不得不与人同忧。」南朝梁·刘孝标注引宋明帝《文章志》曰：「安纵心事外，疏略常节，每畜女妓，携持游肆也。」 《晋书》卷七十九〈谢安列传〉～2072～ 初辟司徒府，除佐著作郎，并以疾辞。寓居会稽，与王羲之及高阳许询、桑门支遁游处，出则渔弋山水，入则言咏属文，无处世意。扬州刺史庾冰以安有重名，必欲致之，累下郡县敦逼，不得已赴召，月馀告归。复除尚书郎、琅邪王友，并不起。吏部尚书范汪举安为吏部郎，安以书距绝之。有司奏安被召，历年不至，禁锢终身，遂栖迟东土。尝往临安山中，坐石室，临浚谷，悠然叹曰：「此去伯夷何远！」尝与孙绰等汎海，风起浪涌，诸人并惧，安吟啸自若。舟人以安为悦，犹去不止。风转急，安徐曰：「如此将何归邪？」舟人承言即回。众咸服其雅量。安虽放情丘壑，然每游赏，必以妓女从。既累辟不就，简文帝时为相，曰：「安石既与人同乐，必不得不与人同忧，召之必至。」时安弟万为西中郎将，总藩任之重。安虽处衡门，其名犹出万之右，自然有公辅之望，处家常以仪范训子弟。安妻，刘惔妹也，既见家门富贵，而安独静退，乃谓曰：「丈夫不如此也？」安掩鼻曰：「恐不免耳。」及万黜废，安始有仕进志，时年已四十馀矣。
==========================
《宋书》卷六十七《谢灵运传》 谢灵运，陈郡阳夏人也。祖玄，晋车骑将军。父瑍，生而不慧，为秘书郎，蚤亡。灵运幼便颖悟，玄甚异之，谓亲知曰：「我乃生瑍，瑍那得生灵运！」灵运少好学，博览群书，文章之美，江左莫逮。从叔混特知爱之。袭封康乐公，食邑二千户。以国公例，除员外散骑侍郎，不就。为琅邪王大司马行参军。性奢豪，车服鲜丽，衣裳器物，多改旧制，世共宗之，咸称谢康乐也。抚军将军刘毅镇姑孰，以为记室参军。毅镇江陵，又以为卫军从事中郎。毅伏诛，高祖版为太尉参军，入为秘书丞，坐事免。 《梁书》卷十三《沈约传》 沈约字休文，吴兴武康人也。……高祖受禅，为尚书仆射，封建昌县侯，邑千户，常侍如故。又拜约母谢为建昌国太夫人。奉策之日，右仆射范云等二十馀人咸来致拜，朝野以为荣。俄迁尚书左仆射，常侍如故。寻兼领军，加侍中。天监二年，遭母忧，舆驾亲出临吊，以约年衰，不宜致毁，遣中书舍人断客节哭。起为镇军将军、丹阳尹，置佐史。服阕，迁侍中、右光禄大夫，领太子詹事，扬州大中正，关尚书八条事，迁尚书令，侍中、詹事、中正如故。累表陈让，改授尚书左仆射、领中书令、前将军，置佐史，侍中如故。寻迁尚书令，领太子少傅。九年，转左光禄大夫，侍中、少傅如故，给鼓吹一部。……约历仕三代，该悉旧章，博物洽闻，当世取则。谢玄晖善为诗，任彦升工于文章，约兼而有之，然不能过也。自负高才，昧于荣利，乘时藉势，颇累清谈。及居端揆，稍弘止足，每进一官，辄殷勤请退，而终不能去，论者方之山涛。用事十馀年，未尝有所荐达，政之得失，唯唯而已。……帝以其言不逊，欲抵其罪，徐勉固谏乃止。及闻赤章事，大怒，中使谴责者数焉，约惧遂卒。有司谥曰文，帝曰：「怀情不尽曰隐。」
==========================
《三国志》卷三十五《蜀书·诸葛亮传》 时先主屯新野。徐庶见先主，先主器之，谓先主曰：「诸葛孔明者，卧龙也，将军岂愿见之乎？」先主曰：「君与俱来。」庶曰：「此人可就见，不可屈致也。将军宜枉驾顾之。」由是先主遂诣亮，凡三往，乃见。因屏人曰：「汉室倾颓，奸臣窃命，主上蒙尘。孤不度德量力，欲信大义于天下，而智术浅短，遂用猖蹶，至于今日。然志犹未已，君谓计将安出？」南朝宋·裴松之注引《襄阳记》曰：刘备访世事于司马德操。德操曰：「儒生俗士，岂识时务？识时务者在乎俊杰。此间自有伏龙、凤雏。」备问为谁，曰：「诸葛孔明、庞士元也。」
==========================
《汉书》卷五十四〈李广苏建列传·苏武〉 初，武与李陵俱为侍中，武使匈奴明年，陵降，不敢求武。……陵恶自赐武，使其妻赐武牛羊数十头。后陵复至北海上，语武：「区脱捕得云中生口，言太守以下吏民皆白服，曰上崩。」武闻之，南乡号哭，欧血，旦夕临。数月，昭帝即位。数年，匈奴与汉和亲。汉求武等，匈奴诡言武死。后汉使复至匈奴，常惠请其守者与俱，得夜见汉使，具自陈道。教使者谓单于，言天子射上林中，得雁，足有系帛书，言武等在某泽中。使者大喜，如惠语以让单于。单于视左右而惊，谢汉使曰：「武等实在。」于是李陵置酒贺武曰：「今足下还归，扬名于匈奴，功显于汉室，虽古竹帛所载，丹青所画，何以过子卿！陵虽驽怯，令汉且贳陵罪，全其老母，使得奋大辱之积志，庶几乎曹柯之盟，此陵宿昔之所不忘也。收族陵家，为世大戮，陵尚复何顾乎？已矣！令子卿知吾心耳。异域之人，壹别长绝！」陵起舞，歌曰：「径万里兮度沙幕，为君将兮奋匈奴。路穷绝兮矢刃摧，士众灭兮名已隤。老母已死，虽欲报恩将安归！」陵泣下数行，因与武决。单于召会武官属，前以降及物故，凡随武还者九人。 《开元天宝遗事》卷下〈传书燕〉 长安豪民郭行先，有女子绍兰，适巨商任宗，为贾于湘中，数年不归，复音信不达。绍兰目?堂中有双燕戏于梁间，兰长吁而语于燕曰：「我闻燕子自海东来，往复必经由于湘中。我婿离家不归数岁，蔑有音耗，生死存亡弗可知也，欲凭尔附书授于我婿。」言讫泪下，燕子飞鸣上下，似有所诺。兰复问曰：「尔若相允，当泊我怀中。」燕遂飞于膝上。兰遂吟诗一首云：「我婿去重湖，临窗泣血书。慇勤凭燕翼，寄与薄情夫。」兰遂小书其字，系于足上，燕遂飞鸣而去。任宗时在荆州，忽见一燕飞鸣于厅上，宗讶视之，燕遂泊于肩上，见有一小封书系在足上。宗解而视之，乃妻所寄之诗。宗感而泣下，燕后飞鸣而去。宗次年归，首出诗示兰。后文士张说传其事，而好事者写之。
==========================
《汉书》卷六十四下《严朱吾丘主父徐严终王贾列传·终军》 终军字子云，济南人也。少好学，以辩博能属文闻于郡中。年十八，选为博士弟子。至府受遣，太守闻其有异材，召见军，甚奇之，与交结。军揖太守而去，至长安上书言事。武帝异其文，拜军为谒者给事中。……初，军从济南当诣博士，步入关，关吏予军繻。军问：「以此何为？」吏曰；「为复传，还当以合符。」军曰：「大丈夫西游，终不复传还。」弃繻而去。军为谒者，使行郡国，建节东出关，关吏识之，曰：「此使者乃前弃繻生也。」军行郡国，所见便宜以闻。还奏事，上甚说。（三国魏·张晏注：「繻音须。繻，符也。书帛裂而分之，若券契矣。」）当发使匈奴，军自请曰：「军无横草之功，得列宿卫，食禄五年。边境时有风尘之警，臣宜被坚执锐，当矢石，启前行驽下不习金革之事，今闻将遣匈奴使者，臣愿尽精厉气，奉佐明使，画吉凶于单于之前。臣年少材下，孤于外官，不足以亢一方之任，窃不胜愤懑。」诏问画吉凶之状，上奇军对，擢为谏大夫。南越与汉和亲，乃遣军使南越，说其王，欲令入朝，比内诸侯。军自请：「愿受长缨，必羁南越王而致之阙下。」军遂往说越王，越王听许，请举国内属。天子大说，赐南越大臣印绶，壹用汉法，以新改其俗，令使者留填抚之。越相吕嘉不欲内属，发兵攻杀其王，及汉使者皆死。语在南越传。军死时年二十馀，故世谓之「终童」。
==========================
《吴越春秋》卷九〈勾践阴谋外传·勾践十二年〉 十二年，越王谓大夫种曰：「孤闻吴王淫而好色，惑乱沈湎，不领政事，因此而谋，可乎？」种曰：「可破。夫吴王淫而好色，宰嚭佞以曳心，往献美女，其必受之。惟王选择美女二人而进之。」越王曰：「善。」乃使相者国中得苧萝山鬻薪之女，曰西施、郑旦。饰以罗榖，教以容步，习于土城，临于都巷。三年学服而献于吴。乃使相国范蠡进曰：「越王勾践窃有二遗女，越国洿下困迫，不敢稽留，谨使臣蠡献之。大王不以鄙陋寝容，愿纳以供箕之用。」吴王大悦，曰：「越贡二女，乃勾践之尽忠于吴之證也。」子胥谏曰：「不可，王勿受也。臣闻五色令人目盲，五音令人耳聋。昔桀易汤而灭，纣易文王而亡，大王受之，后必有殃。臣闻越王朝书不倦，晦诵竟夜，且聚敢死之士数万，是人不死，必得其愿；越王服诚行仁，听谏进贤，是人不死，必成其名；越王夏被毛裘，冬御絺绤，是人不死，必为对隙。臣闻贤士国之宝，美女国之咎：夏亡以妹喜，殷亡以妲己，周亡以褒姒。」吴王不听，遂受其女。越王曰：「善哉，第三术也。」
==========================
《晋书》卷三十三〈石苞列传·（子）石乔·（子）石崇〉～004～ 崇字季伦，生于青州，故小名齐奴。少敏惠，勇而有谋。……及贾谧诛，崇以党与免官。时赵王伦专权，崇甥欧阳建与伦有隙。崇有妓曰绿珠，美而艳，善吹笛。孙秀使人求之。崇时在金谷别馆，方登凉台，临清流，妇人侍侧。使者以告。崇尽出其婢妾数十人以示之，皆蕴兰麝，被罗縠，曰：「在所择。」使者曰：「君侯服御丽则丽矣，然本受命指索绿珠，不识孰是﹖」崇勃然曰：「绿珠吾所爱，不可得也。」使者曰：「君侯博古通今，察远照迩，愿加三思。」崇曰：「不然。」使者出而又反，崇竟不许。秀怒，乃劝伦诛崇、建。崇、建亦潜知其计，乃与黄门郎潘岳阴劝淮南王允、齐王囧以图伦、秀。秀觉之，遂矫诏收崇及潘岳、欧阳建等。崇正宴于楼上，介士到门。崇谓绿珠曰：「我今为尔得罪。」绿珠泣曰；「当效死于官前。」因自投于楼下而死。崇曰：「吾不过流徙交、广耳。」及车载诣东市，崇乃叹曰：「奴辈利吾家财。」收者答曰：「知财致害，何不早散之﹖」崇不能答。崇母兄妻子无少长皆被害，死者十五人。崇时年五十二。
==========================
《楚辞》战国楚·屈原《离骚》 「宁戚之讴歌兮，齐桓闻以该辅。」东汉·王逸注：「宁戚，卫人。该，备也。宁戚脩德不用，退而商贾，宿齐东门外。桓公夜出，宁戚方饮牛，叩角而歌。桓公闻之，知其贤，举用为卿，备辅佐也。」 《吕氏春秋·览部》卷十九〈离俗览·举难〉～3～ 宁戚欲干齐桓公，穷困无以自进，于是为商旅将任车以至齐，暮宿于郭门之外。桓公郊迎客，夜开门，辟任车，爝火甚盛，从者甚众。宁戚饭牛居车下，望桓公而悲，击牛角疾歌。桓公闻之，抚其仆之手曰：『异哉！之歌者非常人也。』 《淮南子》卷十二〈道应训〉～389～ 宁越欲干齐桓公，困穷无以自达，于是为商旅，将任车，以商于齐，暮宿于郭门之外。桓公郊迎客，夜开门，辟任车，爝火甚盛，从者甚众。宁越饭牛车下，望见桓公而悲，击牛角而疾商歌。桓公闻之，抚其仆之手曰：「异哉，歌者非常人也！」命后车载之。 《史记》卷八十三〈鲁仲连邹阳列传·邹阳〉 故女无美恶，入宫见妒；士无贤不肖，入朝见嫉。昔者司马喜髌脚于宋，卒相中山；范睢摺胁折齿于魏，卒为应侯。此二人者，皆信必然之画，捐朋党之私，挟孤独之位，故不能自免于嫉妒之人也。是以申徒狄自沈于河，徐衍负石入海。不容于世，义不苟取，比周于朝，以移主上之心。故百里奚乞食于路，缪公委之以政；宁戚饭牛车下，而桓公任之以国。南朝宋·裴骃《史记集解》引应劭曰：「齐桓公夜出迎客，而宁戚疾击其牛角商歌曰：『南山矸，白石烂，生不遭尧与舜禅。短布单衣适至骭，从昏饭牛薄夜半，长夜曼曼何时旦？』公召与语，说之，以为大夫。」 《淮南子》卷十三《泛论训》 「夫百里奚之饭牛，伊尹之负鼎，太公之鼓刀，宁戚之商歌，其美有存焉者矣。」东汉·高诱注：「宁戚卫人也，商旅于齐，宿郭门外，疾世商歌以干桓公。」
==========================
《世说新语笺疏》下卷上〈容止〉～60～ 潘岳妙有姿容，好神情。少时挟弹出洛阳道，妇人遇者，莫不连手共萦之。左太冲绝丑，亦复效岳游遨，于是群妪齐共乱唾之，委顿而返。南朝梁·刘孝标注引《语林》曰：「安仁至美，每行，老妪以果掷之，满车。张孟阳至丑，每行，小儿以瓦石投之，亦满车。」二说不同。 《晋书》卷五十五〈潘岳列传〉～507～ 岳美姿仪，辞藻绝丽，尤善为哀诔之文。少时常挟弹出洛阳道，妇人遇之者，皆连手萦绕，投之以果，遂满车而归。时张载甚丑，每行，小儿以瓦石掷之，委顿而反。岳从子尼。
==========================
《三国志》卷二十一〈魏书·王粲传〉～597～ 王粲字仲宣，山阳高平人也。曾祖父龚，祖父畅，皆为汉三公。父谦，为大将军何进长史。进以谦名公之冑，欲与为婚，见其二子，使择焉。谦弗许。以疾免，卒于家。献帝西迁，粲徙长安，左中郎将蔡邕见而奇之。时邕才学显著，贵重朝廷，常车骑填巷，宾客盈坐。闻粲在门，倒屣迎之。粲至，年既幼弱，容状短小，一坐尽惊。邕曰：「此王公孙也，有异才，吾不如也。吾家书籍文章，尽当与之。」年十七，司徒辟，诏除黄门侍郎，以西京扰乱，皆不就。乃之荆州依刘表。表以粲貌寝而体弱通侻，不甚重也。表卒。粲劝表子琮，令归太祖。太祖辟为丞相掾，赐爵关内侯。太祖置酒汉滨，粲奉觞贺曰：「方今袁绍起河北，仗大众，志兼天下，然好贤而不能用，故奇士去之。刘表雍容荆楚，坐观时变，自以为西伯可规。士之避乱荆州者，皆海内之俊杰也；表不知所任，故国危而无辅。明公定冀州之日，下车即缮其甲卒，收其豪杰而用之，以横行天下；及平江、汉，引其贤俊而置之列位，使海内回心，望风而愿治，文武并用，英雄毕力，此三王之举也。」后迁军谋祭酒。魏国既建，拜侍中。博物多识，问无不对。时旧仪废弛，兴造制度，粲恒典之。初，粲与人共行，读道边碑，人问曰：「卿能闇诵乎？」曰：「能。」因使背而诵之，不失一字。观人围，局坏，粲为覆之。者不信，以帕盖局，使更以他局为之。用相比校，不误一道。其彊记默识如此。性善算，作算术，略尽其理。善属文，举笔便成，无所改定，时人常以为宿构；然正复精意覃思，亦不能加也。著诗、赋、论、议垂六十篇。建安二十一年，从征吴。二十二年春，道病卒，时年四十一。粲二子，为魏讽所引，诛。后绝。
==========================
《世说新语笺疏》中卷下〈夙惠〉～590～ 晋明帝数岁，坐元帝膝上。有人从长安来，元帝问洛下消息，潸然流涕。明帝问何以致泣？具以东渡意告之。因问明帝：「汝意谓长安何如日远？」答曰：「日远。不闻人从日边来，居然可知。」元帝异之。明日集群臣宴会，告以此意，更重问之。乃答曰：「日近。」元帝失色，曰：「尔何故异昨日之言邪？」答曰：「举目见日，不见长安。」 《孝子传》 宗承字世林，父资丧，葬旧茔，负土作坟，不役僮仆。一夕閒土壤高五尺，松竹生焉。 《新校本后汉书》卷二十《祭遵传》 祭遵字弟孙，颍川颍阳人也。少好经书。家富给，而遵恭俭，恶衣服。丧母，负土起坟。
==========================
《昭明文选》卷二十一晋·郭景纯（璞）《游仙诗七首》其一 「漆园有傲吏，莱氏有逸妻。」唐·李贤注引《史记》曰：「庄子者，蒙人也，名周，尝为蒙漆园吏。楚威王闻庄周贤，使使厚币迎，许以为相。庄周笑谓楚使者曰：『亟去，无污我。』」
==========================
《礼记·乐记》 「武王克殷反商，未及下车而封黄帝之后于蓟。封帝尧之后于祝，封帝舜之后于陈；下车而封夏后氏之后于杞。」唐·孔颖达疏：「言速封诸侯，未遑暇及下车即封黄帝尧舜之后也。」
==========================
《后汉书》卷四十九《王符传》 王符字节信，安定临泾人也。少好学，有志操，与马融、窦章、张衡、崔瑗等友善。安定俗鄙庶孽，而符无外家，为乡人所贱。自和、安之后，世务游宦，当涂者更相荐引，而符独耿介不同于俗，以此遂不得升进。志意蕴愤，乃隐居著书三十馀篇，以讥当时失得，不欲章显其名，故号曰潜夫论。
==========================
《史记》卷九十二《淮阴侯列传》 信钓于城下，诸母漂，有一母见信饥，饭信，竟漂数十日。信喜，谓漂母曰：「吾必有以重报母。」母怒曰：「大丈夫不能自食，吾哀王孙而进食，岂望报乎！」……信至国，召所从食漂母，赐千金。
==========================
《汉书》卷八十九《循吏传·黄霸传》 霸以外宽内明得吏民心，户口岁增，治为天下第一。徵守京兆尹，秩二千石。坐发民治驰道不先以闻，又发骑士诣北军马不适士，劾乏军兴，连贬秩。有诏归颍川太守官，以八百石居治如其前。前后八年，郡中愈治。是时凤皇神爵数集郡国，颍川尤多。天子以霸治行终长者，下诏称扬曰：「……田者让畔，道不拾遗，养视寡，赡助贫穷，狱或八年亡重罪囚，吏民乡于教化，兴于行谊，可谓贤人君子矣。书不云乎？『股肱良哉！』其赐爵关内侯，黄金百斤，秩中二千石。」而颍川孝弟有行义民、三老、力田，皆以差赐爵及帛。后数月，徵霸为太子太傅，迁御史大夫。
==========================
《昭明文选》卷十三〈赋庚·物色·风赋〉～58～ 楚襄王游于兰台之宫。宋玉景差侍。有风飒然而至。王乃披襟而当之曰。快哉此风。寡人所与庶人共者邪。宋玉对曰。此独大王之风耳。庶人安得而共之。王曰。夫风者。天地之气。溥畅而至。不择贵贱高下而加焉。今子独以为寡人之风。岂有说乎。宋玉对曰。臣闻于师。枳句来巢。空穴来风。其所托者然。则风气殊焉。王曰。夫风始安生哉。宋玉对曰。夫风生于地。起于青蘋之末。侵淫溪谷。盛怒于土囊之口。缘泰山之阿。舞于松柏之下。飘忽淜滂。激飏熛怒。耾耾雷声。回穴错迕。蹶石伐木。梢杀林莽。至其将衰也。被丽披离。冲孔动楗。眴焕粲烂。离散转移。故其清凉雄风。则飘举升降。乘陵高城。入于深宫。邸华叶而振气。徘徊于桂椒之閒。翱翔于激水之上。将击芙蓉之精。猎蕙草。离秦蘅。概新夷。被荑杨。回穴冲陵。萧条众芳。然后倘佯中庭。北上玉堂。跻于罗帷。经于洞房。乃得为大王之风也。故其风中人状。直憯悽惏慄。清凉增欷。清清泠泠。愈病析酲。发明耳目。宁体便人。此所谓大王之雄风也。
==========================
《白虎通》卷三〈封禅〉 德至八方则祥风至，佳气时喜。 《后汉书》卷一下〈光武帝纪〉～86～ 论曰：……后望气者苏伯阿为王莽使至南阳，遥望见舂陵郭，唶曰：「气佳哉！郁郁葱葱然。」及始起兵还舂陵，远望舍南，火光赫然属天，有顷不见。初，道士西门君惠、李守等亦云刘秀当为天子。其王者受命，信有符乎？不然，何以能乘时龙而御天哉！
==========================
《梁书》卷五十《文学传下·任孝恭传》 孝恭少从萧寺云法师读经论，明佛理，至是蔬食持戒，信受甚笃。 唐·李肇《唐国史补》卷中 梁武帝造寺，令萧子云飞云白大书「萧」字，至今一「萧」字存焉。
==========================
《列子·汤问》 而龙伯之国有大人，举足不盈数步而暨五山之所，一钓而连六鳌，合负而趣归其国，灼其骨以数焉。 晋·张华《博物志》卷二引《河图玉版》 龙伯国人长三十丈，生万八千?而死。 《列子集释》卷五〈汤问篇〉 「渤海之东不知几亿万里，有大壑焉，实惟无底之谷，其下无底，名曰归墟。八弦九野之水，天汉之流，莫不注之，而无增无减焉。其中有五山焉：一曰岱舆，二曰员峤，三曰方壶，四曰瀛洲，五曰蓬莱。其山高下周旋三万里，其顶平处九千里。山之中閒相去七万里，以为邻居焉。其上台观皆金玉，其上禽兽皆纯缟。珠玕之树皆丛生，华实皆有滋味；食之皆不老不死。所居之人皆仙圣之种；一日一夕飞相往来者，不可数焉。而五山之根无所连箸，常随潮波上下往还，不得暂峙焉。仙圣毒之，诉之于帝。帝恐流于西极，失群仙圣之居，乃命禺彊使巨鳌十五举首而戴之。迭为三番，六万岁一交焉。五山始峙而不动。而龙伯之国有大人，举足不盈数步而暨五山之所，一钓而连六鳌，合负而趣归其国，灼其骨以数焉。于是岱舆员峤二山流于北极，沈于大海，仙圣之播迁者巨亿计。帝凭怒，侵减龙伯之国使阨，侵小龙伯之民使短。至伏羲神农时，其国人犹数十丈。……」
==========================
《史记》卷五十二《齐悼惠王世家》 及魏勃少时，欲求见齐相曹参，家贫无以自通，乃常独早夜埽齐相舍人门外。相舍人怪之，以为物，而伺之，得勃。勃曰：「愿见相君，无因，故为子埽，欲以求见。」于是舍人见勃曹参，因以为舍人。一为参御，言事，参以为贤，言之齐悼惠王。悼惠王召见，则拜为内史。 《艺文类聚》卷三十五〈人部十九·贫〉～627～ 《史记》曰。魏勃少时。欲求见齐相曹参。家贫。无以自通。乃常独早夜扫齐相门外。相舍人怪而以为物。而伺之。得勃。勃曰。愿见相君无因。故为子扫门。欲求见。于是舍人见勃。曹参因以为舍人。
==========================
《毛诗正义》卷四之一〈国风·王风·黍离〉 「彼黍离离，彼稷之苗。行迈靡靡，中心摇摇。知我者，谓我心忧，不知我者，谓我何求。悠悠苍天，此何人哉！彼黍离离，彼稷之穗。行迈靡靡，中心如醉。知我者，谓我心忧，不知我者，谓我何求。悠悠苍天，此何人哉！彼黍离离，彼稷之实。行迈靡靡，中心如噎。知我者，谓我心忧，不知我者，谓我何求。悠悠苍天，此何人哉！」《序》：「《黍离》，闵宗周也。周大夫行役，至于宗周，过故宗庙宫室，尽为禾黍，闵周室之颠覆，彷徨不忍去而作是诗也。 」
==========================
《庄子集释》卷六下〈外篇·秋水〉～605～ 庄子往见之，曰：「南方有鸟，其名为鹓雏，子知之乎？夫鹓雏，发于南海而飞于北海，非梧桐不止，非练实不食，非醴泉不饮。于是鸱得腐鼠，鹓雏过之，仰而视之曰『嚇！』今子欲以子之梁国而嚇我邪？」唐·陆德明《经典释文》：「鹓雏，鸾凤之属也。」 《新校本后汉书》卷八十八《西域传·车师传》 维摩经曰：「以四大海水入一毛孔，不挠鱼鳖等，而彼大海本相如故。」
==========================
《汉书》卷七十六《张敞传》 「梁国大都，吏民凋敝，且当以柱后惠文弹治之耳。」东汉·应劭注：「柱后，以铁为柱，今法冠是也，一名惠文冠。」晋·晋灼著：「《汉注》法冠也，一号柱后惠文，以纚裹铁柱卷。秦制执法服，今御史服之，谓之解廌，一角。今冠两角，以解廌为名耳。」
==========================
《世说新语》下卷下《排调》 「支道林因人就深公买印山，深公答曰：『未闻巢、由买山而隐。』」 《大正新脩大藏经》卷五十〈史传部二〉～348～ 支遁遣使求买仰山之侧沃洲小岭，欲为幽栖之处。潜答云：「欲来辄给，岂闻巢、由买山而隐遁。」
==========================
《史记》卷七十《张仪列传》 张仪已学游说诸侯。尝从楚相饮，已而楚相亡璧，门下意张仪，曰：「仪贫无行，必此盗相君之璧。」共执张仪，掠笞数百，不服，醳之。其妻曰：「嘻！子毋读书游说，安得此辱乎？」张仪谓其妻曰：「视吾舌尚在不？」其妻笑曰：「舌在也。」仪曰：「足矣。」……张仪既相秦，为文檄告楚相曰：「始吾从若饮，我不盗而璧，若笞我。若善守汝国，我顾且盗而城！」
==========================
《晋书》卷四十三《山涛传》 山涛字巨源，河内怀人也。……与宣穆后有中表亲，是以见景帝。帝曰：「吕望欲仕邪？」命司隶举秀才，除郎中。转骠骑将军王昶从事中郎。久之，拜赵国相，迁尚书吏部郎。……及羊祜执政，时人欲危裴秀，涛正色保持之。由是失权臣意，出为冀州刺史，加宁远将军。……舆疾归家。以太康四年薨，时年七十九。
==========================
《史记》卷八十三《邹阳列传》 「邹阳者，齐人也。游于梁，与故吴人庄忌夫子、淮阴枚生之徒交。上书而介于羊胜、公孙诡之閒。胜等嫉邹阳，恶之梁孝王。孝王怒，下之吏，将欲杀之。邹阳客游，以谗见禽，恐死而负累，乃从狱中上书曰：『……于陵子仲辞三公为人灌园。』」南朝宋·裴骃《史记集解》引《列士传》曰：「楚于陵子仲，楚王欲以为相，而不许，为人灌园。」唐·司马贞《史记索隐》：「《孟子》云陈仲子，齐陈氏之族。兄为齐卿，仲子以为不义，乃适楚，居于于陵，自谓于陵子仲。楚王骋以为相，子仲遂夫妻相与逃，为人灌园。」
==========================
《昭明文选》卷二十七〈诗戊·军戎·从军诗五首〉～269～ 从军有苦乐，但闻所从谁？所从神且武，焉得久劳师？相公征关右，赫怒震天威。一举灭獯虏，再举服羌夷。西收边地贼，忽若俯拾遗。陈赏越丘山，酒肉踰川坻。军人多饫饶，人马皆溢肥。徒行兼乘还，空出有馀资。拓地三千里，往返速若飞。歌舞入邺城，所愿获无违。尽日处大朝，日暮薄言归。外参时明政，内不废家私。禽兽惮为牺，良苗实已挥。不能效沮溺，相随把锄犁。孰览夫子诗，信知所言非。
==========================
《史记》卷一百二十〈汲郑列传〉～30～ 黯隐于田园。居数年，会更五铢钱，民多盗铸钱，楚地尤甚。上以为淮阳，楚地之郊，乃召拜黯为淮阳太守。黯伏谢不受印，诏数彊予，然后奉诏。诏召见黯，黯为上泣曰：「臣自以为填沟壑，不复见陛下，不意陛下复收用之。臣常有狗马病，力不能任郡事，臣愿为中郎，出入禁闼，补过拾遗，臣之愿也。」上曰：「君薄淮阳邪？吾今召君矣。顾淮阳吏民不相得，吾徒得君之重，卧而治之。」黯既辞行，过大行李息，曰：「黯弃居郡，不得与朝廷议也。然御史大夫张汤智足以拒谏，诈足以饰非，务巧佞之语，辩数之辞，非肯正为天下言，专阿主意。主意所不欲，因而毁之；主意所欲，因而誉之。好兴事，舞文法，内怀诈以御主心，外挟贼吏以为威重。公列九卿，不早言之，公与之俱受其僇矣。」息畏汤，终不敢言。黯居郡如故治，淮阳政清。后张汤果败，上闻黯与息言，抵息罪。令黯以诸侯相秩居淮阳。七岁而卒。
==========================
《史记》卷五十五《留侯世家》 汉六年正月，封功臣。良未尝有战斗功，高帝曰：「运筹策帷帐中，决胜千里外，子房功也。自择齐三万户。」良曰：「始臣起下邳，与上会留，此天以臣授陛下。陛下用臣计，幸而时中，臣愿封留足矣，不敢当三万户。」乃封张良为留侯，与萧何等俱封。
==========================
《吕氏春秋·纪部》卷五〈仲夏纪·古乐〉～284～ 昔黄帝令伶伦作为律。伶伦自大夏之西，乃之阮隃之阴，取竹于嶰溪之谷，以生空窍厚钧者、断两节间、其长三寸九分而吹之，以为黄钟之宫，吹曰『舍少』。次制十二筒，以之阮隃之下，听凤皇之鸣，以别十二律。其雄鸣为六，雌鸣亦六，以比黄钟之宫，适合。黄钟之宫，皆可以生之，故曰黄钟之宫，律吕之本。黄帝又命伶伦与荣将铸十二钟，以和五音，以施英韶，以仲春之月，乙卯之日，日在奎，始奏之，命之曰咸池。
==========================
《史记》卷七十五〈孟尝君列传〉～2354～ 齐湣王二十五年，复卒使孟尝君入秦，昭王即以孟尝君为秦相。人或说秦昭王曰：「孟尝君贤，而又齐族也，今相秦，必先齐而后秦，秦其危矣。」于是秦昭王乃止。囚孟尝君，谋欲杀之。孟尝君使人抵昭王幸姬求解。幸姬曰：「妾愿得君狐白裘。」此时孟尝君有一狐白裘，直千金，天下无双，入秦献之昭王，更无他裘。孟尝君患之，遍问客，莫能对。最下坐有能为狗盗者，曰：「臣能得狐白裘。」乃夜为狗，以入秦宫臧中，取所献狐白裘至，以献秦王幸姬。幸姬为言昭王，昭王释孟尝君。孟尝君得出，即驰去，更封传，变名姓以出关。夜半至函谷关。秦昭王后悔出孟尝君，求之已去，即使人驰传逐之。孟尝君至关，关法鸡鸣而出客，孟尝君恐追至，客之居下坐者有能为鸡鸣，而鸡齐鸣，遂发传出。出如食顷，秦追果至关，已后孟尝君出，乃还。始孟尝君列此二人于宾客，宾客尽羞之，及孟尝君有秦难，卒此二人拔之。自是之后，客皆服。 《检仙经》 世俗诸方，亦不必皆尔。大抵养命之药，则多君，养性之药，则多臣，治病之药，则多佐。
==========================
《论衡校释》卷七〈道虚〉～325～ 曼都好道学仙，委家亡去，三年而返。家问其状，曼都曰：「去时不能自知，忽见若卧形，有仙人数人，将我上天，离月数里而止。见月上下幽冥，幽冥不知东西。居月之旁，其寒悽怆。口饥欲食，仙人辄饮我以流霞一杯。每饮一杯，数月不饥。不知去几何年月，不知以何为过，忽然若卧，复下至此。」河东号之曰斥仙。实论者闻之，乃知不然。 《论衡校释》卷七〈道虚〉～325～ 曼都好道学仙，委家亡去，三年而返。家问其状，曼都曰：「去时不能自知，忽见若卧形，有仙人数人，将我上天，离月数里而止。见月上下幽冥，幽冥不知东西。居月之旁，其寒悽怆。口饥欲食，仙人辄饮我以流霞一杯。每饮一杯，数月不饥。
==========================
《庄子》杂篇·卷八中《徐无鬼》 黄帝将见大隗乎具茨之山，方明为御，昌骖乘，张若謵朋前马，昆阍滑稽后车；至于襄城之野，七圣皆迷，无所问涂。适遇牧马童子，问涂焉，曰：「若知具茨之山乎？」曰：「然。」「若知大隗之所存乎？」曰：「然。」 黄帝曰：「异哉小童！非徒知具茨之山，又知大隗之所存。请问为天下。」 小童曰：「夫为天下者，亦若此而已矣，又奚事焉！予少而自游于六合之内，予适有瞀病，有长者教予曰：『若乘日之车而游于襄城之野。』今予病少痊，予又且复游于六合之外。夫为天下亦若此而已。予又奚事焉！」 黄帝曰：「夫为天下者，则诚非吾子之事。虽然，请问为天下。」小童辞。黄帝又问。小童曰：「夫为天下者，亦奚以异乎牧马者哉！亦去其害马者而已矣！」黄帝再拜稽首，称天师而退。
==========================
《晋书》卷七十二《葛洪传》 自号抱朴子，因以名书。其馀所著碑诔诗赋百卷，移檄章表三十卷，神仙、良吏、隐逸、集异等传各十卷，又抄五经、史、汉、百家之言、方技杂事三百一十卷，金匮药方一百卷，肘后要急方四卷。洪博闻深洽，江左绝伦。著述篇章富于班马，又精辩玄赜，析理入微。后忽与岳疏云：「当远行寻师，剋期便发。」岳得疏，狼狈往别。而洪坐至日中，兀然若睡而卒，岳至，遂不及见。时年八十一。视其颜色如生，体亦柔软，举尸入棺，甚轻，如空衣，世以为尸解得仙云。
==========================
《楚辞》战国楚·屈原《离骚》 「夕余至乎县圃。」东汉·王逸注：「县圃神山，在昆崙之上。」 《穆天子传》卷二 天子于是取孳木华之实，曰：「舂山之泽，清水出泉，温和无风，飞鸟百兽之所饮食，先王所谓县圃。」……天子五日观于舂山之上。乃为铭迹于县圃之上，以诏后世。 《水经注疏》卷一〈河水〉 昆崙之山三级，下曰樊桐，一名板桐；二曰玄圃，一名阆风；上曰层城，一名天庭，是谓太帝之居。
==========================
《楚辞补注》卷九〈招魂〉 东汉·王逸《序》：「〈招魂〉者，宋玉之所作也。招者，召也。以手曰招，以言曰召。魂者，身之精也。宋玉怜哀屈原，忠而斥弃，愁懑山泽，魂魄放佚，厥命将落。故作〈招魂〉，欲以复其精神，延其年寿，外陈四方之恶，内崇楚国之美，以讽谏怀王，冀其觉悟而还之也。」
==========================
《史记》卷四十三〈赵世家〉～826～ 赵遂发兵取上党。廉颇将军军长平。七月，廉颇免而赵括代将。秦人围赵括，赵括以军降，卒四十馀万皆坑之。王悔不听赵豹之计，故有长平之祸焉。
==========================
《世说新语笺疏》上卷下〈文学〉～267～ 孙兴公作天台赋成，以示范荣期，云：「卿试掷地，要作金石声。」范曰：「恐子之金石，非宫商中声！」然每至佳句，辄云：「应是我辈语。」
==========================
《周礼·春官·大宗伯》 春见曰朝，夏见曰宗，秋见曰觐，冬见曰遇。 《尚书·夏书·禹贡》 「江汉朝宗于海。」旧题汉·孔安国传：「二水经此州而入海，有似于朝，百川以海为宗。宗，尊也。」
==========================
《战国策》卷三十〈燕二·苏代为燕说齐〉～092～ 苏代为燕说齐，未见齐王，先说淳于曰：「人有卖骏马者，比三旦立市，人莫之知。往见伯乐曰：『臣有骏马，欲卖之，比三旦立于市，人莫与言，愿子还而视之，去而顾之，臣请献一朝之贾。』伯乐乃还而视之，去而顾之，一旦而马价十倍。今臣欲以骏马见于王，莫为臣先后者，足下有意为臣伯乐乎？臣请献白璧一双，黄金千镒，以为马食。」淳于曰：「谨闻命矣。」入言之王而见之，齐王大说苏子。
==========================
《史记》卷四十三〈赵世家〉～786～ 赵简子疾，五日不知人，大夫皆惧。医扁鹊视之，出，董安于问。扁鹊曰：「血脉治也，而何怪！在昔秦缪公尝如此，七日而寤。寤之日，告公孙支与子舆曰：『我之帝所甚乐。吾所以久者，适有学也。帝告我：「晋国将大乱，五世不安；其后将霸，未老而死；霸者之子且令而国男女无别。」』公孙支书而藏之，秦谶于是出矣。献公之乱，文公之霸，而襄公败秦师于殽而归纵淫，此子之所闻。今主君之疾与之同，不出三日疾必閒，閒必有言也。」居二日半，简子寤。语大夫曰：「我之帝所甚乐，与百神游于钧天，广乐九奏万舞，不类三代之乐，其声动人心。有一熊欲来援我，帝命我射之，中熊，熊死。又有一罴来，我又射之，中罴，罴死。帝甚喜，赐我二笥，皆有副。吾见儿在帝侧，帝属我一翟犬，曰：『及而子之壮也，以赐之。』帝告我：『晋国且世衰，七世而亡，嬴姓将大败周人于范魁之西，而亦不能有也。今余思虞舜之勋，适余将以其冑女孟姚配而七世之孙。』」董安于受言而书藏之。以扁鹊言告简子，简子赐扁鹊田四万亩。 《昭明文选》卷二〈赋甲·京都上·西京赋〉～49～ 汉氏初都，在渭之涘。秦里其朔，寔为咸阳。左有崤函重险，桃林之塞。缀以二华，巨灵赑屃，高掌远蹠，以流河曲，厥迹犹存。右有陇坻之隘，隔阂华戎。岐梁汧雍，陈宝鸣鸡在焉。于前则终南太一，隆崛崔崒，隐辚郁律。连冈乎嶓冢，抱杜含鄠欱沣吐镐，爰有蓝田珍玉，是之自出。于后则高陵平原，据渭踞泾。澶漫靡迤，作镇于近。其远则九嵏甘泉，涸阴冱寒。日北至而含冻，此焉清暑。尔乃广衍沃野，厥田上上，寔惟地之奥区神皋。昔者大帝说秦缪公而觐之，飨以钧天广乐。帝有醉焉，乃为金策。锡用此土，而剪诸鹑首。是时也，并为彊国者有六，然而四海同宅，西秦岂不诡哉？
==========================
《史记》卷八〈 高祖本纪〉～347～ 高祖以亭长为县送徒郦山，徒多道亡。自度比至皆亡之，到丰西泽中，止饮，夜乃解纵所送徒。曰：「公等皆去，吾亦从此逝矣！」徒中壮士愿从者十馀人。高祖被酒，夜径泽中，令一人行前。行前者还报曰：「前有大蛇当径，愿还。」高祖醉，曰：「壮士行，何畏！」乃前，拔剑击斩蛇。蛇遂分为两，径开。行数里，醉，因卧。后人来至蛇所，有一老妪夜哭。人问何哭，妪曰：「人杀吾子，故哭之。」人曰：「妪子何为见杀？」妪曰：「吾，白帝子也，化为蛇，当道，今为赤帝子斩之，故哭。」人乃以妪为不诚，欲告之，妪因忽不见。后人至，高祖觉。后人告高祖，高祖乃心独喜，自负。诸从者日益畏之。唐·张守节《史记正义》引《括地志》云：「斩蛇沟源出徐州丰县中平地，故老云高祖斩蛇处，至县西十五里入泡水也。」
==========================
《史记》卷七十四《孟子荀卿列传》 「驺奭者，齐诸驺子，亦颇采驺衍之术以纪文。于是齐王嘉之，自如淳于髡以下，皆命曰列大夫，为开第康庄之衢，高门大屋，尊宠之。览天下诸侯宾客，言齐能致天下贤士也。荀卿，赵人。年五十始来游学于齐。驺衍之术迂大而闳辩；奭也文具难施；淳于髡久与处，时有得善言。故齐人颂曰：『谈天衍，雕龙奭，炙毂过髡。』」南朝宋·裴骃《史记集解》引刘向《别录》曰：「驺衍之所言五德终始，天地广大，尽言天事，故曰『谈天』。驺奭脩衍之文，饰若雕镂龙文，故曰『雕龙』。」
==========================
《淮南子》卷十八〈人间训〉～597～ 近塞上之人有善术者，马无故亡而入胡，人皆吊之。其父曰：「此何遽不为福乎！」居数月，其马将胡骏马而归，人皆贺之。其父曰：「此何遽不能为祸乎！」家富良马，其子好骑，堕而折其髀，人皆吊之。其父曰：「此何遽不为福乎！」居一年，胡人大入塞，丁壮者引弦而战，近塞之人，死者十九，此独以跛之故，父子相保。故福之为祸，祸之为福，化不可极，深不可测也。
==========================
《后汉书》卷四十七〈班梁列传·班超〉～582～ 下诏曰：「往者匈奴独擅西域，寇盗河西，永平之末，城门昼闭。先帝深悯边萌婴罗寇害，乃命将帅击右地，破白山，临蒲类，取车师，城郭诸国震慑响应，遂开西域，置都护。而焉耆王舜、舜子忠独谋悖逆，持其险隘，覆没都护，并及吏士。先帝重元元之命，惮兵役之兴，故使军司马班超安集于窴以西。超遂踰葱领，迄县度，出入二十二年，莫不宾从。改立其王，而绥其人。不动中国，不烦戎士，得远夷之和，同异俗之心，而致天诛，蠲宿耻，以报将士之雠。司马法曰：『赏不踰月，欲人速睹为善之利也。』其封超为定远侯，邑千户。」
==========================
《史记》卷八十七〈李斯列传〉～2539～ 李斯者，楚上蔡人也。年少时，为郡小吏，见吏舍厕中鼠食不絜，近人犬，数惊恐之。斯入仓，观仓中鼠，食积粟，居大庑之下，不见人犬之忧。于是李斯乃叹曰：「人之贤不肖譬如鼠矣，在所自处耳！」……于是二世乃使高案丞相狱，治罪，责斯与子由谋反状，皆收捕宗族宾客。赵高治斯，榜掠千馀，不胜痛，自诬服。斯所以不死者，自负其辩，有功，实无反心，幸得上书自陈，幸二世之寤而赦之。李斯乃从狱中上书曰：「臣为丞相治民，三十馀年矣。逮秦地之陕隘。先王之时秦地不过千里，兵数十万。臣尽薄材，谨奉法令，阴行谋臣，资之金玉，使游说诸侯，阴脩甲兵，饰政教，官斗士，尊功臣，盛其爵禄，故终以胁韩弱魏，破燕、赵，夷齐、楚，卒兼六国，虏其王，立秦为天子。罪一矣。地非不广，又北逐胡、貉，南定百越，以见秦之彊。罪二矣。尊大臣，盛其爵位，以固其亲。罪三矣。立社稷，脩宗庙，以明主之贤。罪四矣。更剋画，平斗斛度量文章，布之天下，以树秦之名。罪五矣。治驰道，兴游观，以见主之得意。罪六矣。缓刑罚，薄赋敛，以遂主得众之心，万民戴主，死而不忘。罪七矣。若斯之为臣者，罪足以死固久矣。上幸尽其能力，乃得至今，愿陛下察之！」书上，赵高使吏弃去不奏，曰：「囚安得上书！」赵高使其客十馀辈诈为御史、谒者、侍中，更往覆讯斯。斯更以其实对，辄使人复榜之。后二世使人验斯，斯以为如前，终不敢更言，辞服。奏当上，二世喜曰：「微赵君，几为丞相所卖。」及二世所使案三川之守至，则项梁已击杀之。使者来，会丞相下吏，赵高皆妄为反辞。二世二年七月，具斯五刑，论腰斩咸阳市。斯出狱，与其中子俱执，顾谓其中子曰：「吾欲与若复牵黄犬俱出上蔡东门逐狡兔，岂可得乎！」遂父子相哭，而夷三族。 《太平御览》卷九百二十六〈羽族部十三·鹰〉～4245～2～ 《史记》曰：「李斯临刑，思牵黄犬、臂苍鹰，出上蔡东门，不可得矣。」
==========================
《搜神记》卷十一 杨公伯雍，雒阳县人也，本以侩卖为业，性笃孝，父母亡，葬无终山，遂家焉。山高八十里，上无水，公汲水作义浆于坂头，行者皆饮之。三年，有一人就饮，以一斗石子与之，使至高平好地有石处种之，云：「玉当生其中，」杨公未娶，又语云：「汝后当得好妇。」语毕，不见。乃种其石，数岁，时时往视，见玉子生石上，人莫知也。有徐氏者，右北平著姓女，甚有行，时人求，多不许；公乃试求徐氏，徐氏笑以为狂，因戏云：「得白璧一双来，当听为婚。」公至所种玉田中，得白璧五双，以聘。徐氏大惊，遂以女妻公。天子闻而异之，拜为大夫。乃于种玉处四角，作大石柱，各一丈，中央一顷地名曰「玉田。」 《水经注疏》卷十四〈鲍邱水〉 山有阳翁伯玉田，在县西北，有阳公坛社，即阳公之故居也。《搜神记》曰：雍伯，洛阳人，至性笃孝，父母终殁，葬之于无终山。山高八十里，而上无水，雍伯置饮焉。有人就饮，与石一斗，令种之，玉生其田。北平徐氏有女，雍伯求之，要以白璧一双。媒者致命，伯至玉田，求得五双。徐氏妻之，遂即家焉。《阳氏谱》言：翁伯是周景王之孙，食采阳樊。春秋之末，爰宅无终，因阳樊而易氏焉。爱仁博施，天祚玉田。
==========================
《史记》卷五十六〈陈丞相世家〉～205～ 陈丞相平者，阳武户牖乡人也。少时家贫，好读书，有田三十亩，独与兄伯居。伯常耕田，纵平使游学。平为人长大美色。人或谓陈平曰：「贫何食而肥若是？」其嫂嫉平之不视家生产，曰：「亦食覈耳。有叔如此，不如无有。」伯闻之，逐其妇而弃之及平长，可娶妻，富人莫肯与者，贫者平亦耻之。久之，户牖富人有张负，张负女孙五嫁而夫辄死，人莫敢娶。平欲得之。邑中有丧，平贫，侍丧，以先往后罢为助。张负既见之丧所，独视伟平，平亦以故后去。负随平至其家，家乃负郭穷巷，以毙席为门，然门外多有长者车辙。张负归，谓其子仲曰：「吾欲以女孙予陈平。」张仲曰：「平贫不事事，一县中尽笑其所为，独柰何予女乎？」负曰：「人固有好美如陈平而长贫贱者乎？」卒与女。为平贫，乃假贷币以聘，予酒肉之资以内妇。负诫其孙曰：「毋以贫故，事人不谨。事兄伯如事父，事嫂如母。」平既娶张氏女，赍用益饶，游道日广。
==========================
《艺文类聚》卷七十 《襄阳记》：刘季和性爱香，尝上厕还，过香炉上。主簿张坦曰：「人名公作俗人，不虚也。」季和曰：「荀令君至人家，坐处三日香。为我如何令君，而恶我爱好也。」 《太平御览》卷七百三〈服用部五·香炉〉 《襄阳记》曰：「刘和季性爱香，上厕置香炉，主簿张坦曰：『人名公作俗人，真不虚也。』和季曰：『荀令君至人家，坐处三日香，君何恶我爱好也。』」
==========================
《后汉书》卷六十二〈荀韩钟陈列传·荀淑 〉～2049～ 荀淑字季和，颍川颍阴人，荀卿十一世孙也。少有高行，博学而不好章句，多为俗儒所非，而州里称其知人。安帝时，徵拜郎中，后再迁当涂长。去职还乡里。当世名贤李固、李膺等皆师宗之。及梁太后临朝，有日食地震之变，诏公卿举贤良方正，光禄勋杜乔、少府房植举淑对策，讥刺贵倖，为大将军梁冀所忌，出补朗陵侯相。莅事明理，称为神君。顷之，弃官归，闲居养志。产业每增，辄以赡宗族知友。年六十七，建和三年卒。李膺时为尚书，自表师丧。二县皆为立祠。有子八人：俭，绲，靖，焘，汪，爽，肃，专，并有名称，时人谓之「八龙」
==========================
《史记》卷一百一十七〈司马相如列传〉～2999～ 司马相如者，蜀郡成都人也，字长卿。少时好读书，学击剑，故其亲名之曰犬子。相如既学，慕蔺相如之为人，更名相如。以赀为郎，事孝景帝，为武骑常侍，非其好也。会景帝不好辞赋，是时梁孝王来朝，从游说之士齐人邹阳、淮阴枚乘、吴庄忌夫子之徒，相如见而说之，因病免，客游梁。梁孝王令与诸生同舍，相如得与诸生游士居数岁，乃著〈子虚〉之赋。 《史记》卷八十三《邹阳列传》 邹阳者，齐人也。游于梁，与故吴人庄忌夫子、淮阴枚生之徒交。上书而介于羊胜、公孙诡之閒。胜等嫉邹阳，恶之梁孝王。孝王怒，下之吏，将欲杀之。邹阳客游，以谗见禽，恐死而负累，乃从狱中上书曰：「……」书奏梁孝王，孝王使人出之，卒为上客。
==========================
《晋书》卷三十四〈杜预列传〉 杜预字元凯，京兆杜陵人也。……时帝密有灭吴之计，而朝议多违，唯预、羊祜、张华与帝意合。祜病，举预自代，因以本官假节行平东将军，领征南军司。及祜卒，拜镇南大将军、都督荆州诸军事，给追锋车、第二驸马。预既至镇，缮甲兵，耀威武，乃简精锐，袭吴西陵督张政，大破之，以功增封三百六十五户。
==========================
《后汉书》卷三十一《郭伋传》 「乃调伋为并州牧。……伋前在并州，素结恩德，及后入界，所到县邑，老幼相携，逢迎道路。……始至行部，到西河美稷，有童儿数百，各骑竹马，道次迎拜。伋问『儿曹何自远来』。对曰：『闻使君到，喜，故来奉迎。』伋辞谢之。及事讫，诸儿复送至郭外，问『使君何日当还』。伋谓别驾从事，计日告之。行部既还，先期一日，伋为违信于诸儿，遂止于野亭，须期乃入。」
==========================
《晋书》卷五十四《陆机传》 陆机字士衡，吴郡人也。祖逊，吴丞相。父抗，吴大司马。机身长七尺，其声如钟。少有异才，文章冠世，伏膺儒术，非礼不动。……至太康末，与弟云俱入洛，造太常张华。……时成都王颖推功不居，劳谦下士。机既感全济之恩，又见朝廷屡有变难，谓颖必能康隆晋室，遂委身焉。颖以机参大将军军事，表为平原内史。……初，宦人孟玖弟超并为颖所嬖宠。超领万人为小都督，未战，纵兵大掠。机录其主者。超将铁骑百馀人，直入机麾下夺之，顾谓机曰：「貉奴能作督不！」机司马孙拯劝机杀之，机不能用。超宣言于众曰：「陆机将反。」又还书与玖，言机持两端，军不速决。及战，超不受机节度，轻兵独进而没。玖疑机杀之，遂谮机于颖，言其有异志。将军王阐、郝昌、公师藩等皆玖所用，与牵秀等共證之。颖大怒，使秀密收机。其夕，机梦黑幰绕车，手决不开，天明而秀兵至。机释戎服，著白帢，与秀相见，神色自若，谓秀曰：「自吴朝倾覆，吾兄弟宗族蒙国重恩，入侍帷幄，出剖符竹。成都命吾以重任，辞不获已。今日受诛，岂非命也！」因与颖笺，词甚悽恻。既而叹曰：「华亭鹤唳，岂可复闻乎！」遂遇害于军中，时年四十三。……机天才秀逸，辞藻宏丽，张华尝谓之曰：「人之为文，常恨才少，而子更患其多。」
==========================
《汉书》卷五十六〈董仲舒列传〉～2504～ 古人有言曰：「临渊羡鱼，不如[退]而结网。」今临政而愿治七十馀岁矣，不如退而更化；更化则可善治，善治则灾害日去，福禄日来。诗云：「宜民宜人，受禄于天。」为政而宜于民者，固当受禄于天。夫仁谊礼知信五常之道，王者所当脩饬也；五者脩饬，故受天之祐，而享鬼神之灵，德施于方外，延及群生也。唐·颜师古曰：「言当自求之。」 《昭明文选》卷十五〈赋辛·志中·归田赋〉～692～ 游都邑以永久，无明略以佐时。徒临川以羡鱼，俟河清乎未期。感蔡子之慷慨，从唐生以决疑。谅天道之微昧，追渔父以同嬉。超埃尘以遐逝，与世事乎长辞。
==========================
《汉书》卷四十五〈蒯伍江息夫列传·蒯通〉～259～ 蒯通，范阳人也，本与武帝同讳。楚汉初起，武臣略定赵地，号武信君。通说范阳令徐公曰：「臣，范阳百姓蒯通也，窃闵公之将死，故吊之。虽然，贺公得通而生也。」徐公再拜曰：「何以吊之？」通曰：「足下为令十馀年矣，杀人之父，孤人之子，断人之足，黥人之首，甚众。慈父孝子所以不敢事刃于公之腹者，畏秦法也。今天下大乱，秦政不施，然则慈父孝子将争接刃于公之腹，以复其怨而成其名。此通之所以吊者也。」曰：「何以贺得子而生也？」曰：「赵武信君不知通不肖，使人候问其死生，通且见武信君而说之，曰：『必将战胜而后略地，攻得而后下城，臣窃以为殆矣。用臣之计，毋战而略地，不攻而下城，传檄而千里定，可乎？』彼将曰：『何谓也？』臣因对曰：『范阳令宜整顿其士卒以守战者也，怯而畏死，贪而好富贵，故欲以其城先下君。先下君而君不利之，则边地之城皆将相告曰「范阳令先降而身死」，必将婴城固守，皆为金城汤池，不可攻也。为君计者，莫若以黄屋朱轮迎范阳令，使驰骛于燕赵之郊，则边城皆将相告曰「范阳令先下而身富贵」，必相率而降，犹如阪上走丸也。此臣所谓传檄而千里定者也。』」徐公再拜，具车马遣通。通遂以此说武臣。武臣以车百乘，骑二百，侯印迎徐公。燕赵闻之，降者三十馀城，如通策焉。唐·颜师古注：「金以喻坚，汤喻沸热不可近。」
==========================
《昭明文选》卷四十五汉·杨子云（雄）《解嘲》 「有作叔孙通仪于夏殷之时，则惑矣；有建娄敬之策于成周之世，则乖矣；有谈范蔡之说于金张许史之间，则狂矣。」唐·李善注：「金日磾、张安世、许广汉、史恭、史高也。」 《汉书》卷七十七〈盖诸葛刘郑孙毋将何列传·盖宽饶〉～3247～ 谏大夫郑昌悯伤宽饶忠直忧国，以言事不当意而为文吏所诋挫，上书颂宽饶曰：「臣闻山有猛兽，藜藿为之不采；国有忠臣，奸邪为之不起。司隶校尉宽饶居不求安，食不求饱，进有忧国之心，退有死节之义，上无许、史之属，下无金、张之托，职在司察，直道而行，多仇少与，上书陈国事，有司劾以大辟，臣幸得从大夫之后，官以谏为名，不敢不言。」上不听，遂下宽饶吏。宽饶引佩刀自刭北阙下，众莫不怜之。唐·颜师古注引应劭曰：「许伯，宣帝皇后父。史高，宣帝外家也。金，金日磾也。张，张安世也。此四家属无不听。」师古曰：「此说非也。许氏、史氏有外属之恩，金氏、张氏自托在于近狎也。属读如本字也。」 《汉书》卷六十八〈霍光金日磾列传·金日磾〉～2967～ 赞曰：霍光以结发内侍，起于阶闼之间，确然秉志，谊形于主。受襁褓之托，任汉室之寄，当庙堂，拥幼君，摧燕王，仆上官，因权制敌，以成其忠。处废置之际，临大节而不可夺，遂匡国家，安社稷。拥昭立宣，光为师保，虽周公、阿衡，何以加此！然光不学亡术，闇于大理，阴妻邪谋，立女为后，湛溺盈溢之欲，以增颠覆之祸，死财三年，宗族诛夷，哀哉！昔霍叔封于晋，晋即河东，光岂其苗裔乎？金日磾夷狄亡国，羁虏汉庭，而以笃敬寤主，忠信自著，勒功上将，传国后嗣，世名忠孝，七世内侍，何其盛也！本以休屠作金人为祭天主，故因赐姓金氏云。
==========================
《太平御览》卷八〈天部八·汉〉～7～ 《集林》曰：「昔有一人，寻河源见妇人浣纱以问之，曰：此天河也，乃与一石而归，问严君平，云，此织女支机石也。」 《事类赋》卷七 「或以支大汉之机」注引南朝梁·宋懔《荆楚岁时记》：「张骞寻河源，得一石，示东方朔。朔曰：『此是天上织女支机石。』」 《艺文类聚》第六卷〈地部·石〉 〈咏石〉诗曰：「天汉支机罢，仙岭博棋馀。零陵旧是燕，昆池本学鱼。云移莲势出，苔駮锦文疏。还当谷城下，别自解兵书。」
==========================
《史记》卷一百二十四〈游侠列传〉～384～ 楚田仲以侠闻，喜剑，父事朱家，自以为行弗及。田仲已死，而雒阳有剧孟。周人以商贾为资，而剧孟以任侠显诸侯。吴楚反时，条侯为太尉，乘传车将至河南，得剧孟，喜曰：「吴楚举大事而不求孟，吾知其无能为已矣。」天下骚动，宰相得之若得一敌国云。剧孟行大类朱家，而好博，多少年之戏。然剧孟母死，自远方送丧盖千乘。及剧孟死，家无馀十金之财。而符离人王孟亦以侠称江淮之閒。 《史记》卷一○一《袁盎列传》 雒阳剧孟尝过袁盎，盎善待之。……盎曰：「剧孟虽博徒，然母死，客送葬车千馀乘，此亦有过人者。且缓急人所有。夫一旦有急叩门，不以亲为解，不以存亡为辞，天下所望者，独季心、剧孟耳。今公常从数骑，一旦有缓急，宁足恃乎！」骂富人，弗与通。诸公闻之，皆多袁盎。 《庄子集释》卷四下〈外篇·在宥〉～385～ 云将东游，过扶摇之枝而适遭鸿蒙。鸿蒙方将拊脾雀跃而游。云将见之，倘然止，贽然立，曰：「叟何人邪？叟何为此？」
==========================
《南史》卷十九《谢方明传》附《谢惠连传》 子惠连，年十岁能属文，族兄灵运嘉赏之，云「每有篇章，对惠连辄得佳语」。尝于永嘉西堂思诗，竟日不就，忽梦见惠连，即得「池塘生春草」，大以为工。常云「此语有神功，非吾语也」。本州辟主簿，不就。……元嘉七年，方为司徒彭城王义康法曹行参军。……其文甚美。又为雪赋，以高丽见奇。灵运见其新文，每曰「张华重生，不能易也」。文章并行于世，年三十七卒。
==========================
今本《竹书纪年·帝尧陶唐氏》 「又有草夹阶而生，月朔始生一荚，月半而生十五荚，十六日以后，日落一荚，及晦而尽，月小则一荚焦而不落，名曰『蓂荚』，一曰『历荚』。」 《汉书》卷九十九上《王莽传上》 莽帅群臣奏言：「陛下春秋尊，久衣重练，减御膳，诚非所以辅精气，育皇帝，安宗庙也。臣莽数叩头省户下，白争未见许。今幸赖陛下德泽，间者风雨时，甘露降，神芝生，蓂荚、朱草、嘉禾，休徵同时并至。」
==========================
《世说新语笺疏》中卷上〈雅量〉～344～ 嵇中散临刑东市，神气不变。索琴弹之，奏广陵散。曲终曰：「袁孝尼尝请学此散，吾靳固不与，广陵散于今绝矣！」太学生三千人上书，请以为师，不许。文王亦寻悔焉。 《世说新语笺疏》中卷上〈雅量〉～344～ 嵇中散临刑东市，神气不变。索琴弹之，奏广陵散。曲终曰：「袁孝尼尝请学此散，吾靳固不与，广陵散于今绝矣！」 《晋书》卷四十九〈嵇康列传〉～374～ 康将刑东市，太学生三千人请以为师，弗许。康顾视日影，索琴弹之，曰：「昔袁孝尼尝从吾学广陵散，吾每靳固之，广陵散于今绝矣！」时年四十。海内之士，莫不痛之。帝寻悟而恨焉。初，康尝游于洛西，暮宿华阳亭，引琴而弹。夜分，忽有客诣之，称是古人，与康共谈音律，辞致清辩，因索琴弹之，而为广陵散，声调绝伦，遂以授康，仍誓不传人，亦不言其姓字。
==========================
《世说新语笺疏》上卷上〈言语〉～40～ 袁彦伯为谢安南司马，都下诸人送至濑乡。将别，既自悽惘，叹曰：「江山辽落，居然有万里之势。」南朝梁·刘孝标注引《续晋阳秋》曰：「袁宏字彦伯，陈郡人，魏郎中令焕六世孙也。祖猷，侍中。父勖，临汝令。宏起家建威参军，安南司马记室。太傅谢安赏宏机捷辩速，自吏部郎出为东阳郡，乃祖之于冶亭，时贤皆集。安欲卒迫试之，执手将别，顾左右取一扇而赠之。宏应声答曰：『辄当奉扬仁风，慰彼黎庶。』合坐叹其要捷。性直亮，故位不显也。在郡卒。」 《晋书》卷九十二〈文苑列传·袁宏〉～2398～ 谢安常赏其机对辩速。后安为扬州刺史，宏自吏部郎出为东阳郡，乃祖道于冶亭。时贤皆集，安欲以卒迫试之，临别执其手，顾就左右取一扇而授之曰：「聊以赠行。」宏应声答曰：「辄当奉扬仁风，慰彼黎庶。」时人叹其率而能要焉。 《晋书》卷九十二〈文苑列传·应贞〉～2370～ 悠悠太上，人之厥初。皇极肇建，彝伦攸敷。五德更运，应录受符。陶唐既谢，天历在虞。于时上帝，乃顾惟眷。光我晋祚，应期纳禅。位以龙飞，文以豹变。玄泽滂流，仁风潜扇。区内宅心，方隅回面。天垂其象，地耀其文。凤鸣朝阳，龙翔景云。嘉禾重颖，蓂荚载芬。率土咸宁，人胥悦欣。
==========================
《法华经》卷五《分别功德品》 「佛说是诸菩萨摩诃萨得大法利时，于虚空中，雨曼陀罗华，摩诃曼陀罗华。以散无量百十万亿众宝树下师子座上诸佛。」《佛说阿弥陀经》：「昼夜六时，天雨曼陀罗华。」 《维摩诘所说经》卷中〈观众生品〉 时维摩诘室有一天女。见诸大人闻所说法便现其身。即以天华散诸菩萨大弟子上。华至诸菩萨即皆堕落。至大弟子便著不堕。一切弟子神力去华不能令去。尔时天女问舍利弗。何故去华。答曰。此华不如法是以去之。天曰。勿谓此华为不如法。所以者何。是华无所分别。仁者自生分别想耳。若于佛法出家有所分别为不如法。若无所分别是则如法。观诸菩萨华不著者已断一切分别想故。譬如人畏时非人得其便。如是弟子畏生死故。色声香味触得其便也。已离畏者一切五欲无能为也。结习未尽华著身耳。结习尽者华不著也。
==========================
《说苑》卷十一〈善说〉～367～ 雍门子周以琴见乎孟尝君。孟尝君曰：「先生鼓琴亦能令文悲乎？」雍门子周曰：「臣何独能令足下悲哉？臣之所能令悲者，有先贵而后贱，先富而后贫者也。不若身材高妙，适遭暴乱，无道之主，妄加不道之理焉；不若处势隐绝，不及四邻，诎折傧厌，袭于穷巷，无所告愬；不若交欢相爱无怨而生离，远赴绝国，无复相见之时；不若少失二亲，兄弟别离，家室不足，忧蹙盈匈。当是之时也，固不可以闻飞鸟疾风之声，穷穷焉固无乐已。凡若是者，臣一为之徽胶援琴而长太息，则流涕沾衿矣。今若足下千乘之君也，居则广厦邃房，下罗帷，来清风，倡优侏儒处前选进而谄谀；燕则斗象棋而舞郑女，激楚之切风，练色以淫目，流声以虞耳；水游则连方舟，载羽旗，鼓吹乎不测之渊；野游则驰骋弋猎乎平原广囿，格猛兽；入则撞钟击鼓乎深宫之中。方此之时，视天地曾不若一指，忘死与生，虽有善琴者，固未能令足下悲也。」孟尝君曰：「否！否！文固以为不然。」雍门子周曰：「然臣之所为足下悲者一事也。夫声敌帝而困秦者君也；连五国之约，南面而伐楚者又君也。天下未尝无事，不从则横，从成则楚王，横成则秦帝。楚王秦帝，必报雠于薛矣。夫以秦、楚之强而报雠于弱薛，誉之犹摩萧斧而伐朝菌也，必不留行矣。天下有识之士无不为足下寒心酸鼻者。千秋万岁后，庙堂必不血食矣。高台既以坏，曲池既以渐，坟墓既以下而青廷矣。婴儿竖子樵采薪荛者，蹢躅其足而歌其上，众人见之，无不愀焉，为足下悲之曰：『夫以孟尝君尊贵乃可使若此乎？』」于是孟尝君泫然泣涕，承睫而未殒，雍门子周引琴而鼓之，徐动宫徵，微挥羽角，切终而成曲，孟尝君涕浪汗增，欷而就之曰：「先生之鼓琴令文立若破国亡邑之人也。」
==========================
《新序》卷五〈杂事〉～90～ 子张见鲁哀公，七日而哀公不礼，托仆夫而去曰：「臣闻君好士，故不远千里之外，犯霜露，冒尘垢，百舍重趼，不敢休息以见君，七日而君不礼，君之好士也，有似叶公子高之好龙也，叶公子高好龙，钩以写龙，凿以写龙，屋室雕文以写龙，于是夫龙闻而下之，窥头于牖，拖尾于堂，叶公见之，弃而还走，失其魂魄，五色无主，是叶公非好龙也，好夫似龙而非龙者也。今臣闻君好士，不远千里之外以见君，七日不礼，君非好士也，好夫似士而非士者也。诗曰：『中心藏之，何日忘之。』敢托而去。」
==========================
《乐府诗集》卷七十三《杂曲歌辞·卢女曲》引《乐府解题》 「卢女者，魏武帝时宫人也，故将军阴升之姊。七?入汉宫，善鼓琴。至明帝崩后，出嫁为尹更生妻。」梁简文帝《妾薄命》：「卢姬嫁日晚，非复少年时。」盖伤其嫁迟也。
==========================
《后汉书》卷二十五〈卓鲁魏刘列传·鲁恭〉 建初七年，郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往廉之。恭随行阡陌，俱坐桑下，有雉过，止其傍。傍有童儿，亲曰：「儿何不捕之？」儿言「雉方将雏」。亲瞿然而起，与恭诀曰：「所以来者，欲察君之政迹耳。今虫不犯境，此一异也；化及鸟兽，此二异也；竖子有仁心，此三异也。久留，徒扰贤者耳。」还府，具以状白安，是岁，嘉禾生恭便坐廷中，安因上书言状，帝异之。 《东观汉记》卷十三〈鲁恭列传〉 鲁恭，字仲康，扶风人。父建武初为武陵太守，卒官。时恭年十二，弟丕年七岁，昼夜号踊不绝声，郡中赙赠无所受。及归服丧，礼过成人。耽思闭门讲诵，兄弟双高。太尉赵喜闻鲁恭志行，每岁时遣子送米肉，辞让不敢当。恭怜丕小，欲先就其名，托疾不仕。郡数以礼请，谢不肯应。母强遣之，恭不得已而行，因留新丰教授。丕举秀才，恭乃始为郡吏。鲁恭为中牟令，宿讼许伯等争陂泽田，积年州郡不决。恭平理曲直，各退自相责让。鲁恭为中牟令，时郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往察之。恭随行阡陌，俱坐桑下，有雉过止其傍，傍有童儿。亲曰：「何不捕之？」儿言「雉方将雏」。亲嘿然有顷，与恭诀曰：「所以来者，欲察君之治迹耳。今虫不犯境，此一异也。化及鸟兽，此二异也。竖子有仁心，三异也。府掾久留，担扰贤者。」具以状白安。
==========================
《春秋左传正义》卷五十四〈定公·传四年〉～953～ 初，伍员与申包胥友，其亡也。谓申包胥曰：「我必复楚国。」申包胥曰：「勉之，子能复之，我必能兴之。」及昭王在随，申包胥如秦乞师，曰：「吴为封豕长蛇，以荐食上国，虐始于楚，寡君失守社稷，越在草莽。」使下臣告急曰：「夷德无厌，若邻于君，疆场之患也，逮吴之未定，君其取分焉，若楚之遂亡，君之土也，若以君灵，抚之，世以事君。」秦伯使辞焉，曰：「寡人闻命矣。」子姑就馆，将图而告，对曰：「寡君越在草莽，未获所伏，下臣何敢即安。」立依于庭墙而哭，日夜不绝声，勺饮不入口，七日，秦哀公为之赋无衣，九顿首而坐，秦师乃出。 《史记》卷六十六〈伍子胥列传〉～276～ 始伍员与申包胥为交，员之亡也，谓包胥曰：「我必覆楚。」包胥曰：「我必存之。」及吴兵入郢，伍子胥求昭王。既不得，乃掘楚平王墓，出其尸，鞭之三百，然后已。申包胥亡于山中，使人谓子胥曰：「子之报雠，其以甚乎！吾闻之，人众者胜天，天定亦能破人。今子故平王之臣，亲北面而事之，今至于僇死人，此岂其无天道之极乎！」伍子胥曰：「为我谢申包胥曰，吾日莫途远，吾故倒行而逆施之。」于是申包胥走秦告急，求救于秦。秦不许。包胥立于秦廷，昼夜哭，七日七夜不绝其声。秦哀公怜之，曰：「楚虽无道，有臣若是，可无存乎！」乃遣车五百乘救楚击吴。六月，败吴兵于稷。会吴王久留楚求昭王，而阖庐弟夫概乃亡归，自立为王。阖庐闻之，乃释楚而归，击其弟夫概。夫概败走，遂奔楚。楚昭王见吴有内乱，乃复入郢。封夫概于堂溪，为堂溪氏。楚复与吴战，败吴，吴王乃归。
==========================
《史记》卷六〈秦始皇本纪〉～242～ 二十八年，始皇东行郡县，上邹峄山。立石，与鲁诸儒生议，刻石颂秦德，议封禅望祭山川之事。乃遂上泰山，立石，封，祠祀。下，风雨暴至，休于树下，因封其树为五大夫。 《艺文类聚》卷八十八〈木部上·松〉～52～ 《汉官仪》曰。秦始皇上封太山。逢疾风暴雨。赖得松树。因复其道。封为大夫松也。
==========================
《史记》卷一○九《李将军列传》附《李陵传》 李陵既壮，选为建章监，监诸骑。善射，爱士卒。天子以为李氏世将，而使将八百骑。尝深入匈奴二千馀里，过居延视地形，无所见虏而还。拜为骑都尉，将丹阳楚人五千人，教射酒泉、张掖以屯卫胡。数岁，天汉二年秋，贰师将军李广利将三万骑击匈奴右贤王于祁连天山，而使陵将其射士步兵五千人出居延北可千馀里，欲以分匈奴兵，毋令专走贰师也。陵既至期还，而单于以兵八万围击陵军。陵军五千人，兵矢既尽，士死者过半，而所杀伤匈奴亦万馀人。且引且战，连斗八日，还未到居延百馀里，匈奴遮狭绝道，陵食乏而救兵不到，虏急击招降陵。陵曰：「无面目报陛下。」遂降匈奴。其兵尽没，馀亡散得归汉者四百馀人。
==========================
《春秋左传正义》卷五十九〈哀公·经十四年〉～030～ 经十有四年春，西狩获麟。晋·杜预注：「麟者，仁兽。圣王之嘉瑞也，时无明王，出而遇获。仲尼伤周道之不兴，感嘉瑞之无应，故因《鲁春秋》而脩中兴之教，绝笔于获麟之一句。所感而作，固所以为终也。冬猎曰狩，盖虞人脩常职，故不书狩者；大野在鲁西，故言西狩。」 《春秋左传正义》卷五十九〈哀公·传十四年〉～030～ 传十四年春，西狩于大野。叔孙氏之车子锄商获麟，以为不祥，以赐虞人。晋·杜预注：「大野，在高平钜野县东北大泽是也。」 《史记》卷四十七〈孔子世家〉～942～ 鲁哀公十四年春，狩大野。叔孙氏车子锄商获兽，以为不祥。仲尼视之，曰：「麟也。」取之。曰：「河不出图，雒不出书，吾已矣夫！」颜渊死，孔子曰：「天丧予！」及西狩见麟，曰：「吾道穷矣！」喟然叹曰：「莫知我夫！」子贡曰：「何为莫知子？」子曰：「不怨天，不尤人，下学而上达，知我者其天乎！」
==========================
晋·伏琛《三齐略记》 秦始皇于海中作石桥，海神为之竖柱。始皇求与相见。神曰：「我形丑，莫图我形，当与帝相见。」乃入海四十里，见海神，左右莫动手，工人潜以脚画其状。神怒曰：「帝负约，速去。」始皇转马还，前脚犹立，后脚随崩，仅得登岸。画者溺死于海，众山之石皆倾注，今犹岌岌东趣，疑即是也。（据《五朝小说大观》本） 《太平御览》卷四〈天部四·日下〉 《三齐略》：「秦始皇作石桥于海上，欲过海看日出处。有神人驱石，去不速，神人鞭之，皆流血，今石桥犹赤色。」
==========================
《汉书》卷六十二〈司马迁列传〉～2725～ 迁既被刑之后，为中书令，尊宠任职。故人益州刺史任安予迁书，责以古贤臣之义。迁报之曰：……主上幸以先人之故，使得奉薄技，出入周卫之中。仆以为戴盆何以望天，故绝宾客之知，忘室家之业，日夜思竭其不肖之材力，务壹心营职，以求亲媚于主上。唐·颜师古注引如淳曰：「头戴盆则不得望天、望天则不得戴盆，事不可兼施。言己方有所造，不暇修人事也。」 《后汉书》卷四十一〈第五钟离宋寒列传·第五伦〉～398～ 视事七岁，肃宗初立，擢自远郡，代牟融为司空。帝以明德太后故，尊崇舅氏马廖，兄弟并居职任。廖等倾身交结，冠盖之士争赴趣之。伦以后族过盛，欲令朝廷抑损其权，上疏曰：「……又譬诸外戚曰：『苦身待士，不如为国，戴盆望天，事不两施。』……」 《抱朴子》内篇·卷十二《辨问》 周孔自偶，不信仙道，日月有所不照，圣人有所不知，岂可以圣人所不为，便云天下无仙！是责三光不照覆盆之内也。
==========================
《昭明文选》卷十一三国魏·何平叔（晏）《景福殿赋》 「缀以万年，綷以紫榛。或以嘉名取宠，或以美材见珍。」唐·李善注引《晋宫阁铭》：「华林园万年树十四株。」 《昭明文选》卷三十〈诗己·杂诗下·直中书省〉～408～ 紫殿肃阴阴，彤庭赫弘敞。风动万年枝，日华承露掌。玲珑结绮钱，深沈映朱网。红药当阶翻，苍苔依砌上。兹言翔凤池，鸣佩多清响。信美非吾室，中园思偃仰。朋情以郁陶，春物方骀荡。安得凌风翰，聊恣山泉赏。
==========================
《庄子集释》卷一上〈内篇·逍遥游〉～ 小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋；上古有大椿者，以八千岁为春，八千岁为秋。而彭祖乃今以久特闻，众人匹之，不亦悲乎！唐·成玄英疏：「朝菌者，谓天时滞雨，于粪堆之上热蒸而生，阴湿则生，见日便死，亦谓之大芝，生于朝而死于暮，故曰朝菌。月终谓之晦，月旦谓之朔；假令逢阴，数日便萎，终不涉三旬，故不知晦朔也。蟪蛄，夏蝉也。生于麦梗，亦谓之麦节，夏生秋死，故不知春秋也。菌则朝生暮死，蝉则夏长秋殂，斯言龄命短促，故谓之小年也。」「冥灵大椿，并木名也，以叶生为春，以叶落为秋。冥灵生于楚之南，以二千岁为一年也。而言上古者，伏牺时也。大椿之木长于上古，以三万二千岁为一年也。冥灵五百岁而花生，大椿八千岁而叶落，并以春秋赊永，故谓之大年也。」
==========================
《史记》卷一百一十七〈司马相如列传〉～3056～ 相如拜为孝文园令。天子既美子虚之事，相如见上好仙道，因曰：「上林之事未足美也，尚有靡者。臣尝为〈大人赋〉，未就，请具而奏之。」相如以为列仙之传居山泽閒，形容甚臞，此帝王之仙意也，乃遂就〈大人赋〉。 《容斋续笔》 政和初，蔡京禁苏氏学，蕲春一士独杜门注其诗，不与人往还。钱伸仲为黄冈尉，因考校上舍，往来其乡，三进谒然后得见。首请借阅其书，士人指案侧巨编数十，使随意抽读，适得和杨公济梅花十绝：「月地云阶漫一尊，玉奴终不负东昏。临春结绮荒荆棘，谁信幽香是返魂。」注云：「玉奴，齐东昏侯潘妃小字。临春、结绮者，陈后主三阁之名也。」伸仲曰：「所引止于此耳？」曰：「然。」伸仲曰：「唐牛僧孺所作周秦行纪，记入薄太后庙，见古后妃辈，所谓月地云阶见洞仙，东昏以玉儿故，身死国除，不拟负他，乃是此篇所用。先生何为没而不书？」士人恍然失色，
==========================
《史记》卷六《秦始皇本纪》 二十八年，皇帝作始。端平法度，万物之纪。……齐人徐市等上书，言海中有三神山，名曰蓬莱、方丈、瀛洲，仙人居之。请得斋戒，与童男女求之。于是遣徐市发童男女数千人，入海求仙人。 《史记》卷一百一十八〈淮南衡山列传〉～3086～ 又使徐福入海求神异物，还为伪辞曰：『臣见海中大神，言曰：「汝西皇之使邪？」臣答曰：「然。」「汝何求？」曰：「愿请延年益寿药。」神曰：「汝秦王之礼薄，得观而不得取。」即从臣东南至蓬莱山，见芝成宫阙，有使者铜色而龙形，光上照天。于是臣再拜问曰：「宜何资以献？」海神曰：「以令名男子若振女与百工之事，即得之矣。」』秦皇帝大说，遣振男女三千人，资之五谷种种百工而行。
==========================
《世说新语笺疏》上卷上〈德行〉～7～ 「陈太丘诣荀朗陵，贫俭无仆役乃使元方将车，季方持杖后从。长文尚小，载箸车中。既至，荀使叔慈应门，慈明行酒，馀六龙下食。文若亦小，坐箸前。于时太史奏：『真人东行。』」南朝梁·刘孝标注引南朝宋·檀道鸾《续晋阳秋》曰：「陈仲弓从诸子侄造荀父子，于时德星聚，太史奏：『五百里贤人聚。』」 《艺文类聚》卷一〈天部上·星〉～2～ 《异苑》曰：陈仲弓从诸子侄造荀季和父子，于时德星聚。太史奏：五百里内有贤人聚。 《太平御览》卷三百八十四〈人事部二十五·幼智上〉～903～2～ 《汉杂事》曰：「陈寔字仲弓，汉末太史家瞻星有德星见，当有英才贤德同游者书下诸郡县问。颍川郡上事：其日有陈太丘父子四人俱共会社，小儿季方御，大儿元方从，抱孙子长文，此是也。」
==========================
《史记》卷八十四《屈原列传》 屈原既死之后，楚有宋玉、唐勒、景差之徒者，皆好辞而以赋见称；然皆祖屈原之从容辞令，终莫敢直谏。其后楚日以削，数十年竟为秦所灭。 《楚辞章句·九辩·序》 《九辩》者，楚大夫宋玉之所作也。辩者，变也，谓陈道德以变说君也。九者，阳之数，道之纲纪也。故天有九星，以正机衡；地有九州，以成万邦；人有九窍，以通精明。屈原怀忠贞之性，而被谗邪，伤君闇蔽，国将危亡，乃援天地之数，列人形之要，而作《九歌》、《九章》之颂，以讽谏怀王。明己所言，与天地合度，可履而行也。宋玉者，屈原弟子也。闵惜其师，忠而放逐，故作《九辩》以述其志。 《汉书》卷三十《艺文志》 宋玉赋十六篇。楚人，与唐勒并时，在屈原后也。
==========================
《太平广记》卷七〈神仙七·白石先生〉～44～ 白石先生者，中黄丈人弟子也。至彭祖时，已二千岁馀矣。不肯修升天之道，但取不死而已。不失人间之乐，其所据行者，正以交接之道为主，而金液之药为上也。初以居贫，不能得药，乃养羊牧猪。十数年间，约衣节用，置货万金，乃大买药服之。常煮白石为粮，因就白石山居。时人故号曰白石先生。亦食脯饮酒，亦食谷食。日行三四百里，视之色如四十许人。性好朝拜事神，好读幽经及太素传。彭祖问之曰：「何不服升天之药？」答曰：「天上复能乐比人间乎？但莫使老死耳。天上多至尊，相奉事，更苦于人间。」故时人呼白石先生为隐遁仙人。以其不汲汲于升天为仙官，亦犹不求闻达者也。
==========================
《庄子集释》卷九上〈杂篇·外物〉～925～ 任公子为大钩巨缁，五大犗以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩錎，没而下骛，扬而奋，白波若山，海水震荡，声侔鬼神，惮赫千里。任公子得若鱼，离而腊之，自制河以东，苍梧已北，莫不厌若鱼者。已而后世辁才讽说之徒，皆惊而相告也。夫揭竿累，趣灌渎，守鲵鲋，其于得大鱼难矣，饰小说以干县令，其于大达亦远矣，是以未尝闻任氏之风俗，其不可与经于世亦远矣。
==========================
《史记》卷一百二十〈汲郑列传〉～3～ 郑当时者，字庄，陈人也。其先郑君尝为项籍将；籍死，已而属汉。高祖令诸故项。籍臣名籍，郑君独不奉诏。诏尽拜名籍者为大夫，而逐郑君。郑君死孝文时。郑庄以任侠自喜，脱张羽于，声闻梁楚之閒。孝景时，为太子舍人。每五日洗沐，常置驿马安诸郊，存诸故人，请谢宾客，夜以继日，至其明旦，常恐不遍。庄好黄老之言，其慕长者如恐不见。年少官薄，然其游知交皆其大父行，天下有名之士也。
==========================
《太平御览》卷五十一 《阙子》曰：宋之愚人得燕石于梧台之东，归西藏之以为大宝。周客闻而观焉。主人端冕玄服以发宝，华匮十重，缇巾十袭。客见之，卢胡而笑曰：「此燕石也，与瓦甓不异。」主人大怒，藏之愈固。 《后汉书》卷四十八〈杨李翟应霍爰徐列传·（子）应劭〉 昔郑人以乾鼠为璞，鬻之于周；宋愚夫亦宝燕石，缇䌌十重。夫赌之者掩口卢胡而笑，斯文之族，无乃类旃。唐·李贤注引《阙子》曰：「宋之愚人得燕石梧台之东，归而藏之，以为大宝。周客闻而观之，主人父斋七日，端冕之衣，衅之以特牲，革匮十重，缇巾十袭。客见之，俛而掩口卢胡而笑曰：『此燕石也，与瓦甓不殊。』主人父怒曰：『商贾之言，竖匠之心。』藏之愈固，守之弥谨。」
==========================
《史记》卷八十一《廉颇蔺相如列传》 廉颇者，赵之良将也。赵惠文王十六年，廉颇为赵将伐齐，大破之，取阳晋，拜为上卿，以勇气闻于诸侯。……自邯郸围解五年，而燕用栗腹之谋，曰「赵壮者尽于长平，其孤未壮」，举兵击赵。赵使廉颇将，击，大破燕军于鄗，杀栗腹，遂围燕。燕割五城请和，乃听之。赵以尉文封廉颇为信平君，为假相国。 ……赵孝成王卒，子悼襄王立，使乐乘代廉颇。廉颇怒，攻乐乘，乐乘走。廉颇遂奔魏之大梁。其明年，赵乃以李牧为将而攻燕，拔武遂、方城。廉颇居梁久之，魏不能信用。赵以数困于秦兵，赵王思复得廉颇，廉颇亦思复用于赵。赵王使使者视廉颇尚可用否。廉颇之仇郭开多与使者金，令毁之。赵使者既见廉颇，廉颇为之一饭斗米，肉十斤，被甲上马，以示尚可用。赵使还报王曰：「廉将军虽老，尚善饭，然与臣坐，顷之三遗矢矣。」赵王以为老，遂不召。
==========================
《南史》卷三十三〈何承天列传·（曾孙）何逊〉～87～ 逊字仲言，八岁能赋诗，弱冠，州举秀才。南乡范云见其对策，大相称赏，因结忘年交。自是一文一咏，云辄嗟赏，谓所亲曰：「顷观文人，质则过儒，丽则伤俗；其能含清浊，中今古，见之何生矣。」沈约亦爱其文，尝谓逊曰：「吾每读卿诗，一日三复，犹不能已。」其为名流所称如此。梁天监中，兼尚书水部郎，南平王引为宾客，掌记室事，后荐之武帝，与吴均俱进倖。后稍失意，帝曰：「吴均不均，何逊不逊。未若吾有朱异，信则异矣。」自是疏隔，希复得见。卒于仁威庐陵王记室。
==========================
《幽明录》～237～ 武昌阳新县北山上有望夫石，状若人立。相传：昔有贞妇，其夫从役，远赴国难，妇携弱子，饯送此山，立望夫而化为立石，因以为名焉。 《太平御览》卷五十二〈地部十七·石下〉～383～ 《舆地志》曰：「南陵县有女观山，俗传云，昔有妇人，夫官于蜀，屡愆秋期，忧思感伤，登此骋望，因化为石，如人之形，所牵狗亦为石，今狗形犹存。」 《太平御览》卷四十六〈地部十一·江东诸山·望夫山〉～350～ 《宣城图经》：「望夫山，昔人往楚，累岁不还，其妻登此山望夫，乃化为石。其山临江，周五十里，高一百丈。」 《水经注》卷十《浊漳水》 漳水又东北，历望夫山，山之南有石人，伫于山上，状有怀于云表，因以名焉。
==========================
《后汉书》卷二十四〈马援列传·马援〉～846～ 初，援在交阯，常饵薏苡实，用能轻身省欲，以胜瘴气。南方薏苡实大，援欲以为种，军还，载之一车。时人以为南土珍怪，权贵皆望之。援时方有宠，故莫以闻。及卒后，有上书谮之者，以为前所载还，皆明珠文犀。马武与于陵侯侯昱等皆以章言其状，帝益怒。援妻孥惶惧，不敢以丧还旧茔，裁买城西数亩地槁葬而已。宾客故人莫敢吊会。严与援妻子草索相连，诣阙请罪。帝乃出松书以示之，方知所坐，上书诉冤，前后六上，辞甚哀切，然后得葬。
==========================
《后汉书》卷六十七《党锢传·李膺传》 「李膺字元礼，颍川襄城人也。……再迁渔阳太守。寻转蜀郡太守，……徵为度辽将军。……声振远域。延熹二年徵，再迁河南尹。」「再迁，复拜司?校尉。」「是时朝庭日乱，纲纪颓陀，膺独持风裁，以声名自高。士有被其容接者，名为登龙门。及遭党事，当考实膺等。案经三府，太尉陈蕃却之。曰：『今所考案，皆海内人誉，忧国忠公之臣。此等犹将十世宥也，岂有罪名不章而致收掠者乎？』不肯平署。帝愈怒，遂下膺等于黄门北寺狱。膺等颇引宦官子弟，宦官多惧，请帝以天时宜赦，于是大赦天下。膺免归乡里，居阳城山中，天下士大夫皆高尚其道，而污秽朝廷。」「陈蕃为太傅，与大将军窦武共秉朝政，连谋诛诸宦官，故引用天下名士，乃以膺为长乐少府。及陈、窦之败，膺等复废。」「后张俭事起，收捕钩党，乡人谓膺曰：『可去矣。』对曰：『事不辞难，罪不逃刑，臣之节也。吾年已六十，死生有命，去将安之？』乃诣诏狱。考死。」
==========================
《汉书》卷四十四《淮南王传》 淮南王安为人好书，鼓琴，不喜弋猎狗马驰骋，亦欲以行阴德拊循百姓，流名誉。招致宾客方术之士数千人，作为《内书》二十一篇，《外书》甚众，又有《中篇》八卷，言神仙黄白之术，亦二十馀万言。……上使宗正以符节治王。未至，安自刑杀。 《神仙传》卷四《刘安》 笃好儒学，兼占候方术。养士数千人，皆天下俊士。作《内书》二十二篇，又《中篇》八章，言神仙黄白之事，名为《鸿宝》。《万毕》三章，论变化之道，凡十万言。武帝以安辩博有才，属为诸父，甚重尊之。特诏及报书，常使司马相如等共定草，乃遣使，召安人朝。尝诏使为离骚经，旦受诏，食时便成，奏之，安每宴见，谈说得失。及献诸赋颂，晨入夜出，乃天下道书及方术之士，不远千里，卑辞重币请致之。于是乃有八公诣门，……遂授经三十六卷。药成，未及服。……八公使安登山大祭，埋金地中，即白日升天。……汉史秘之，不言安得神仙之道。恐后世人主，当废万机，而竞求于安道，乃言安得罪后自杀。
==========================
《汉书》卷六十五《东方朔传》 「东方朔字曼倩，平原厌次人也。武帝初即位，徵天下举方正贤良文学材力之士，待以不次之位，四方士多上书言得失，自炫鬻者以千数，其不足采者辄报闻罢。朔初来，上书曰：『……朔文辞不逊，高自称誉，上伟之，令待诏公车，奉禄薄，未得省见。』久之，朔绐驺朱儒，曰：『上以若曹无益于县官，耕田力作固不及人，临处官不能治民，从军击虏不任兵事，无益于国用，徒索衣食，今欲尽杀若曹。』朱儒大恐，啼泣。朔教曰：『上即过，叩头请罪。』居有顷，闻上过，朱儒皆号泣顿首。上问：『何为？』对曰：『东方朔言上欲尽诛臣等。』上知朔多端，召问朔：『何恐朱儒为？』对曰：『臣朔生亦言，死亦言。朱儒长三尺馀，奉一囊粟，钱二百四十。臣朔长九尺馀，亦奉一囊粟，钱二百四十。朱儒饱欲死，臣朔饥欲死。臣言可用，幸异其礼；不可用，罢之，无令但索长安米。』上大笑，因使待诏金马门，稍得亲近。」「时有幸倡郭舍人，滑稽不穷，常侍左右。舍人所问，朔应声辄对，变诈?出，莫能穷者，左右大惊。上以朔为常侍郎，遂得爱幸。……因奏《泰阶》之事，上乃拜朔为太中大夫给事中，赐黄金百金。」「朔虽诙笑，然时观察颜色，直言切谏，上常用之。自公卿在位，朔皆敖弄，无所为屈。……武帝既招英俊，程其器能，用之如不及。时方外事胡越，内兴制度，国家多事，自公孙弘以下至司马迁皆奉使方外，或为郡国守相至公卿，而朔尝至太中大夫，后常为郎，与枚皋、郭舍人俱在左右，诙啁而已。」
==========================
《汉书》卷六十七〈杨胡朱梅云列传·朱云〉～292～ 朱云字游，鲁人也，徙平陵。少时通轻侠，借客报仇。长八尺馀，容貌甚壮，以勇力闻。年四十，乃变节从博士白子友受易，又事前将军萧望之受论语，皆能传其业。好倜傥大节，当世以是高之。……至成帝时，丞相故安昌侯张禹以帝师位特进，甚尊重。云上书求见，公卿在前。云曰：「今朝廷大臣上不能匡主，下亡以益民，皆尸位素餐，孔子所谓『鄙夫不可与事君』，『苟患失之，亡所不至』者也。臣愿赐尚方斩马剑，断佞臣一人以厉其馀。」上问：「谁也？」对曰「安昌侯张禹。」上大怒，曰：「小臣居下讪上，廷辱师傅，罪死不赦。」御史将云下，云攀殿槛，槛折。云呼曰：「臣得下从龙逄、比干游于地下，足矣！未知圣朝何如耳？」御史遂将云去。于是左将军辛庆忌免冠解印绶，叩头殿下曰：「此臣素著狂直于世。使其言是，不可诛；其言非，固当容之。臣敢以死争。」庆忌叩头流血。上意解，然后得已。及后当治槛，上曰：「勿易！因而辑之，以旌直臣。」云自是之后不复仕，常居鄠田，时出乘牛车从诸生，所过皆敬事焉。薛宣为丞相，云往见之。宣备宾主礼，因留云宿，从容谓云曰：「在田野亡事，且留我东閤，可以观四方奇士。」云曰：「小生乃欲相吏邪？」宣不敢复言。
==========================
《大正新脩大藏经》卷五十〈史传部三〉～390～2～ 杯度者，不知姓名，常乘木杯度水，因而为目。初见在冀州，不修细行，神力卓越，世莫测其由来。尝于北方寄宿一家，家有一金像，度窃而将去，家主觉而追之，见度徐行，走马逐而不及。至孟津河，浮木杯于水，凭之度河，无假风棹，轻疾如飞，俄而度岸达于京师。 《高僧传》卷十 杯渡者，不知姓名，常乘木杯渡水，因而为目。初见在冀州，不脩细行，神力卓越，世莫测其由来。尝于北方寄宿一家，家有一金象，度窃而将去。家主觉而追之，见度徐行，走马逐而不及。至孟津河，浮木杯于水，凭之度河，无假风棹，轻疾如飞，俄而度岸，达于京师。 《大正新脩大藏经》卷五十三〈事汇部上〉～57～2～ 西晋杯度沙门，不知何许人，出自冀州，年可七十许，隐匿姓字，不甚修行，时人未重也。尝寄宿一家，家有金像，杯度晨兴，辄持而去。主人策马追之，度自徐行，而骑走不及。至河，乘一小杯，以过孟津。因号曰杯度。
==========================
《太平广记》卷七〈神仙七·黄初平〉 黄初平者。丹溪人也。年十五，家使牧羊，有道士见其良谨，便将至金华山石室中，四十馀年，不复念家。其兄初起，行山寻索初平，历年不得。后见市中有一道士，初起召问之曰：「吾有弟名初平，因令牧羊，失之四十馀年，莫知死生所在，愿道君为占之。」道士曰：「金华山中有一牧羊儿，姓黄，字初平，是卿弟非疑。」初起闻之，即随道士去，求弟遂得，相见悲喜。语毕，问初平羊何在，曰：「近在山东耳。」初起往视之，不见，但见白石而还，谓初平曰：「山东无羊也。」初平曰：「羊在耳，兄但自不见之。」初平与初起俱往看之。初平乃叱曰：「羊起。」于是白石皆变为羊数万头。初起曰：「弟独得仙道如此，吾可学乎？」初平曰：「唯好道，便可得之耳。」初起便弃妻子留住，就初平学。共服松脂茯苓，至五百岁，能坐在立亡，行于日中无影，而有童子之色。后乃俱还乡里，亲族死终略尽，乃复还去。初平改字为赤松子，初起改字为鲁班。其后服此药得仙者数十人。
==========================
《太平御览》卷六百八十二〈仪式部三·玺〉～375～ 东汉·卫宏《旧汉仪》：「皇帝六玺，皆白玉螭虎剑文曰：皇帝行玺、皇帝之玺、皇帝信玺、天子行玺、天子之玺、天子信玺。凡六玺……皆以武都紫泥封，青布囊，白素里。」 《史记》卷八〈高祖本纪上〉～22～ 秦王子婴素车白马，系颈以组，封皇帝玺符节，降枳道旁。诸将或言诛秦王，沛公曰：「始怀王遣我，固以能宽容，且人已服降，杀之不祥。」乃以属吏。遂西入咸阳，欲止宫休舍，樊哙、张良谏，乃封秦重宝财物府库，还军霸上。唐·张守节《史记正义》：「《三秦记》云紫泥水在今成州，《舆地志》云汉封诏玺用紫泥，则此水之泥也。」
==========================
晋·葛洪《抱朴子·内篇·金丹》 一转之丹，服之三年得仙。二转之丹，服之二年得仙。……九转之丹，服之三日得仙……其转数多，药力盛，故服之用日少，而得仙速也。 《新校本后汉书》卷五十三《周黄徐姜申屠列传·序》 太原闵仲叔者，世称节士，虽周党之洁清，自以弗及也。党见其含菽饮水，遗以生蒜，受而不食。建武中，应司徒侯霸之辟，既至，霸不及政事，徒劳苦而已。仲叔恨曰：「始蒙嘉命，且喜且惧；今见明公，喜惧皆去。以仲叔为不足问邪，不当辟也。辟而不问，是失人也。」遂辞出，投劾而去。
==========================
《汉书》卷十《成帝纪》 丞相、御史与将军、列侯、中二千石及内郡国举贤良方正能直言极谏之士，诣公车，朕将览焉。 《后汉书》卷三十七《丁鸿传》 「永平十年诏徵，鸿至即召见，说文侯之命篇，赐御衣及绶，禀食公车，与博士同礼。」唐·李贤注：「禀，给也。公车，署名，公车所在，因以名。诸待诏者，皆居以待命，故令给食焉。」 《后汉书》卷六十一〈左周黄列传·黄琼〉～2032～ 永建中，公卿多荐琼者，于是与会稽贺纯、广汉杨厚俱公车徵。琼至纶氏，称疾不进。有司劾不敬，诏下县以礼慰遣，遂不得已。先是徵聘处士多不称望，李固素慕于琼，乃以书逆遗之曰：「闻已度伊、洛，近在万岁亭，岂即事有渐，将顺王命乎？盖君子谓伯夷隘，柳下惠不恭，故传曰『不夷不惠，可否之閒』。盖圣贤居身之所珍也。诚遂欲枕山栖谷，拟迹巢、由，斯则可矣；若当辅政济民，今其时也。自生民以来，善政少而乱俗多，必待尧舜之君，此为志士终无时矣。常闻语曰：『峣峣者易缺，皦皦者易污。』阳春之曲，和者必寡，盛名之下，其实难副。近鲁阳樊君被徵初至，朝廷设席，犹待神明。虽无大异，而言行所守无缺。而毁谤布流，应时折减者，岂非观听望深，声名太盛乎？自顷徵聘之士，胡元安、薛孟尝、朱仲昭、顾季鸿等，其功业皆无所采，是故俗论皆言处士纯盗虚声。愿先生弘此远谟，令众人叹服，一雪此言耳。」琼至，即拜议郎，稍迁尚书仆射。
==========================
《庄子集释》卷一上〈内篇·逍遥游〉～28～ 藐姑射之山，有神人居焉，肌肤若冰雪，淖约若处子。不食五谷，吸风饮露。乘云气，御飞龙，而游乎四海之外。其神凝，使物不疵疠而年谷熟。吾以是狂而不信也。 《列子集释》卷二〈黄帝篇〉～44～ 列姑射山在海河洲中，山上有神人焉，吸风饮露，不食五谷；心如渊泉，形如处女。 《东坡乐府》卷上〈洞仙歌〉 冰肌玉骨，自清凉无汗。水殿风来暗香满。绣帘开、一点明月窥人，人未寝，敧枕钗横鬓乱。起来携素手，庭户无声，时见疏星渡河汉。试问夜如何，夜已三更，金波淡、玉绳低转。但屈指、西风几时来，又不道流年、暗中偷换。
==========================
《梁书》卷二十一《柳恽传》 初，宋世有嵇元荣、羊盖，并善弹琴，云传戴安道之法，恽幼从之学，特穷其妙。……恽立行贞素，以贵公子早有令名，少工篇什。始为诗曰：「亭皋木叶下，陇首秋云飞。」琅邪王元长见而嗟赏，因书斋壁。至是预曲宴，必被诏赋诗。尝奉和高祖登景阳楼中篇云：「太液沧波起，长杨高树秋。翠华承汉远，雕辇逐风游。」深为高祖所美。当时咸共称传。……二年，出为吴兴太守。六年。徵为散骑常侍，迁左民尚书。八年，除持节、都督广交桂越四州诸军事、仁武将军、平越中郎将、广州刺史。徵为秘书监，领左军将军。复为吴兴太守六年，为政清静，民吏怀之。
==========================
《后汉书》卷四十七〈班梁列传·班超〉～57～ 班超字仲升，扶风平陵人，徐令彪之少子也。为人有大志，不修细节。然内孝谨，居家常执勤苦，不耻劳辱。有口辩，而涉猎书传。永平五年，兄固被召诣校书郎，超与母随至洛阳。家贫，常为官佣书以供养。久劳苦，尝辍业投笔叹曰：「大丈夫无它志略，犹当效傅介子、张骞立功异域，以取封侯，安能久事笔研閒乎？」左右皆笑之。超曰：「小子安知壮士志哉！」其后行诣相者，曰：「祭酒，布衣诸生耳，而当封侯万里之外。」超问其状。相者指曰：「生燕颔虎颈，飞而食肉，此万里侯相也。」久之，显宗问固「卿弟安在」，固对「为官写书，受直以养老母」。帝乃除超为兰台令史，后坐事免官。……明年，下诏曰：「往者匈奴独擅西域，寇盗河西，永平之末，城门昼闭。先帝深悯边萌婴罗寇害，乃命将帅击右地，破白山，临蒲类，取车师，城郭诸国震慑响应，遂开西域，置都护。而焉耆王舜、舜子忠独谋悖逆，持其险隘，覆没都护，并及吏士。先帝重元元之命，惮兵役之兴，故使军司马班超安集于窴以西。超遂踰葱领，迄县度，出入二十二年，莫不宾从。改立其王，而绥其人。不动中国，不烦戎士，得远夷之和，同异俗之心，而致天诛，蠲宿耻，以报将士之雠。司马法曰：『赏不踰月，欲人速?为善之利也。』其封超为定远侯，邑千户。」
==========================
《世说新语笺疏》中卷上〈雅量〉～356～ 有往来者云：庾公有东下意。或谓王公：「可潜稍严，以备不虞。」王公曰：「我与元规虽俱王臣，本怀布衣之好。若其欲来，吾角巾径还乌衣，何所稍严。」南朝梁·刘孝标注引《丹阳记》曰：「乌衣之起，吴时乌衣营处所也。江左初立，琅邪诸王所居。」 《宋书》卷五十八〈谢弘微列传〉～590～ 混风格高峻，少所交纳，唯与族子灵运、瞻、曜、弘微并以文义赏会。尝共宴处，居在乌衣巷，故谓之乌衣之游，混五言诗所云「昔为乌衣游，戚戚皆亲侄」者也。 《景定建康志》卷十六 《旧志》云：「乌衣巷在秦淮南。晋南渡，王、谢诸名族居此，时谓子弟为乌衣诸郎。」
==========================
《汉书》卷九十六下〈西域传·乌孙国〉～3903～ 乌孙以马千匹聘。汉元封中，遣江都王建女细君为公主，以妻焉。赐乘舆服御物，为备官属宦官侍御数百人，赠送甚盛。乌孙昆莫以为右夫人。匈奴亦遣女妻昆莫，昆莫以为左夫人。公主至其国，自治宫室居，岁时一再与昆莫会，置酒饮食，以币帛赐王左右贵人。昆莫年老，语言不通，公主悲愁，自为作歌曰：「吾家嫁我兮天一方，远托异国兮乌孙王。穹庐为室兮旃为墙，以肉为食兮酪为浆。居常土思兮心内伤，愿为黄鹄兮归故乡。」天子闻而怜之，间岁遣使者持帷帐锦绣给遗焉。
==========================
《史记》卷三《殷本纪》 「伊尹名阿衡。阿衡欲奸汤而无由，乃为有莘氏媵臣，负鼎俎，以滋味说汤，致于王道。或曰，伊尹处士，汤使人聘迎之，五反然后肯往从汤，言素王及九主之事。汤举任以国政。伊尹去汤适夏。既丑有夏，复归于亳。入自北门，遇女鸠、女房，作《女鸠女房》。」唐·司马贞《史记索隐》引《孙子兵书》：「伊尹名挚。」
==========================
《论语注疏·子张》～73～ 叔孙武叔语大夫于朝，曰：「子贡贤于仲尼。」子服景伯以告子贡。子贡曰：「譬之宫墙，赐之墙也及肩，窥见室家之好。夫子之墙数仞，不得其门而入，不见宗庙之美，百官之富。得其门者或寡矣，夫子之云，不亦宜乎。」
==========================
《尚书》卷七〈夏书·五子之歌〉～99～ 太康尸位以逸豫，灭厥德，黎民咸贰，乃盘游无度。畋于有洛之表，十旬弗反。有穷后羿，因民弗忍，距于河；厥弟五人，御其母以从，徯于洛之汭，五子咸怨；述大禹之戒以作歌。 《毛诗正义》卷五之三〈国风·魏风·伐檀〉～20～ 坎坎伐檀兮，寘之河之乾兮，河水清且涟猗。不稼不穑，胡取禾三百廛兮！不狩不猎，胡瞻尔庭有县貆兮。彼君子兮，不素餐兮。坎坎伐辐兮，寘之河之侧兮，河水清且直猗。不稼不穑，胡取禾三百亿兮！不狩不猎，胡瞻尔庭有县特兮。彼君子兮，不素食兮。坎坎伐轮兮，寘之河之漘兮，河水清且沦猗。不稼不穑，胡取禾三百囷兮！不狩不猎，胡瞻尔庭有县鹑兮。彼君子兮，不素飧兮。 《汉书》卷六十七〈杨胡朱梅云列传·朱云〉～295～ 至成帝时，丞相故安昌侯张禹以帝师位特进，甚尊重。云上书求见，公卿在前。云曰：「今朝廷大臣上不能匡主，下亡以益民，皆尸位素餐，孔子所谓『鄙夫不可与事君』，『苟患失之，亡所不至』者也。臣愿赐尚方斩马剑，断佞臣一人以厉其馀。
==========================
《三国志》卷十一〈魏书·管宁传·胡昭〉～363～ 南朝宋·裴松之注引《魏略》曰：「先字孝然。中平末，白波贼起。时先年二十馀，与同郡侯武阳相随。武阳年小，有母，先与相扶接，避白波，东客扬州取妇。建安初来西还，武阳诣大阳占户，先留陕界。至十六年，关中乱。先失家属，独窜于河渚间，食草饮水，无衣履。时大阳长朱南望见之，谓为亡士，欲遣船捕取。武阳语县：『此狂痴人耳！』遂注其籍。给廪，日五升。后有疫病，人多死者，县常使埋藏，童儿竖子皆轻易之。然其行不践邪径，必循阡陌；及其捃拾，不取大穗；饥不苟食，寒不苟衣，结草以为裳，科头徒跣。每出，见妇人则隐翳，须去乃出。自作一瓜牛庐，净扫其中。营木为床，布草蓐其上。」裴松之案《魏略》云：「焦先及杨沛，并作瓜牛庐，止其中。以为瓜当作蜗；蜗牛，螺虫之有角者也，俗或呼为黄犊。先等作圜舍，形如蜗牛蔽，故谓之蜗牛庐。」 《古今注》卷中〈鱼虫〉 蜗牛，陵螺也。形如螔蝓，壳如小螺，热则自悬于叶下。野人结圆舍，如蜗牛之壳，故曰蜗舍，亦曰蜗牛之舍也。蜗壳宛转有文章，绞转为结，似螺壳文，名曰螺縳。童子结发，亦为螺髻，亦谓其形似螺壳。
==========================
《三国志》卷二十一〈魏书·王粲传〉～597～ 献帝西迁，粲徙长安，左中郎将蔡邕见而奇之。时邕才学显著，贵重朝廷，常车骑填巷，宾客盈坐。闻粲在门，倒屣迎之。粲至，年既幼弱，容状短小，一坐尽惊。邕曰：「此王公孙也，有异才，吾不如也。吾家书籍文章，尽当与之。」年十七，司徒辟，诏除黄门侍郎，以西京扰乱，皆不就。乃之荆州依刘表。 《昭明文选》卷二十三〈诗丙·哀伤·七哀诗二首〉～087～ 〈七哀诗〉二首其一：「西京乱无象，豺虎方遘患。复弃中国去，远身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。未知身死处，何能两相完？驱马弃之去，不忍听此言。南登霸陵岸，回首望长安。悟彼下泉人，喟然伤心肝。」〈七哀诗〉二首其二：「荆蛮非我乡，何为久滞？方舟溯大江，日暮愁我心。山岗有馀，岩阿增重阴。狐狸驰赴穴，飞鸟翔故林。流波激清响，猴猿临岸吟。迅风拂裳袂，白露沾衣衿。独夜不能寐，摄衣起抚琴。丝桐感人情，为我发悲音。羁旅无终极，忧思壮难任。」 《昭明文选》卷三十〈诗庚·杂拟上·谢灵运拟魏太子邺中集诗八首〉～433～ 家本秦川，贵公子孙，遭乱流寓，自伤情多。
==========================
《陶渊明集》卷六〈桃花源记〉 晋太元中，武陵人捕鱼为业。缘溪行，忘路之远近，忽逢桃花林，夹岸数百步，中无杂树。芳草鲜美，落英缤纷。渔人甚异之，复前行，欲穷其林。林尽水源，便得一山，山有小口，仿佛若有光，便舍船从口入。初极狭，才通人，复行数十步，豁然开朗。土地平旷，屋舍俨然，有良田美池桑竹之属，阡陌交通，鸡犬相闻，其中往来种作，男女衣著，悉如外人。黄发垂髫，并怡然自乐，见渔人，乃大惊，问所从来，具荅之。便要还家，设酒杀鸡作食，村中闻有此人，咸来问讯。自云先世避秦时乱，率妻子邑人，来此绝境，不复出焉。遂与外人閒隔，问今是何世，乃不知有汉，无论魏晋。此人一一为具言所闻，皆叹惋，馀人各复延至其家，皆出酒食，停数日辞去，此中人语，云不足为外人道也。既出，得其船，便扶向路，处处志之，及郡下，诣太守说如此，太守刘歆即遣人随之往，寻向所志，遂迷不复得路。南阳刘子骥，高尚士也，闻之欣然。亲往未果，寻病终，后遂无问津者。
==========================
《昭明文选》卷十九〈赋癸·情·高唐赋〉～875～ 昔者楚襄王与宋玉游于云梦之台，望高唐之观。其上独有云气，兮直上，忽兮改容，须臾之间，变化无穷。王问玉曰：「此何气也？」玉对曰：「所谓朝云者也。」王曰：「何谓朝云？」玉曰：「昔者先王尝游高唐，怠而昼寝，梦见一妇人曰：『妾巫山之女也，为高唐之客。闻君游高唐，愿荐枕席。』王因幸之。去而辞曰：『妾在巫山之阳，高丘之阻，旦为朝云，暮为行雨朝朝暮暮，阳台之下。』旦朝视之如言。故为立庙，号曰『朝云』。」王曰：「朝云始出，状若何也？」玉对曰：「其始出也，㬣兮若松榯。其少进也，兮若姣姬。扬袂鄣日，而望所思。忽兮改容，偈兮若驾驷马，建羽旗。湫兮如风，凄兮如雨。风止雨霁，云无处所。」王曰：「寡人方今可以游乎？」玉曰：「可。」王曰：「其何如矣？」玉曰：「高矣显矣，临望远矣！广矣普矣，万物祖矣！上属于天，下见于渊，珍怪奇伟，不可称论。」王曰：「试为寡人赋之。」玉曰：「唯唯。」 《昭明文选》卷十九〈赋癸·情·神女赋并序〉～886～ 楚襄王与宋玉游于云梦之浦，使玉赋高唐之事。其夜王寝，果梦与神女遇，其状甚丽。王异之，明日以白玉。
==========================
《列仙传》卷上《萧史》 萧史者，秦穆公时人也，善吹箫，能致孔雀白鹤于庭。穆公有女字弄玉，好之。公遂以女妻焉，日数弄玉作凤鸣，居数年，吹似凤声，凤凰来止其屋。公为作凤台。夫归止其上，不下数年，一旦皆偕随凤凰飞去。故秦人留作凤女祠于雍，宫中时有箫声而已。 《昭明文选》卷二十八晋·鲍明远（照）《升天行》 「凤台无还驾，箫管有遗声。」唐·李善注引《列仙传》曰：「箫史者，秦缪公时人也，善吹箫。缪公有女号弄玉，好之，公遂以妻之。遂教弄玉作凤鸣。居数十年，吹似凤声，凤皇来止其屋，为作凤台，夫妇止其上，不下数年，一旦皆随凤皇飞去。故秦氏作凤女词，有箫声。」 《太平广记》卷四〈神仙四·萧史〉～25～ 萧史不知得道年代，貌如二十许人，善吹箫作鸾凤之响，而琼姿炜烁，风神超迈，真天人也。混迹于世，时莫能知之。秦穆公有女弄玉，善吹箫，公以弄玉妻之。遂教弄玉作凤鸣，居十数年，吹箫似凤声，凤凰来止其屋。公为作凤台，夫妇止其上，不饮不食，不下数年，一旦，弄玉乘凤，萧史乘龙，升天而去。秦为作凤女祠，时闻箫声。 《箫史曲》 弄玉秦家女。箫史仙处童。来时兔月满。去后凤楼空。密笑开还歛。浮声咽更通。相期红粉色。飞向紫烟中。（据《乐府诗集》卷五十一引）
==========================
《昭明文选》卷四十五战国策·宋玉《对楚王问》 「客有歌于郢中者，其始曰下里巴人，国中属而和者数千人；其为阳阿薤露，国中属而和者数百人；其为阳春白雪，国中属而和者不过数十人；引商刻羽，杂以流徵，国中属而和者不过数人而已。是其曲弥高，其和弥寡。」唐。李周翰注：「《下里》《巴人》，下曲名也；《阳春》《白雪》，高曲名也。」
==========================
《史记》卷二十八〈封禅书〉～369～ 自威、宣、燕昭使人入海求蓬莱、方丈、瀛洲。此三神山者，其傅在勃海中，去人不远；患且至，则船风引而去。盖尝有至者，诸仙人及不死之药皆在焉。其物禽兽尽白，而黄金银为宫阙。未至，望之如云；及到，三神山反居水下。临之，风辄引去，终莫能至云。世主莫不甘心焉。及至秦始皇并天下，至海上，则方士言之不可胜数。始皇自以为至海上而恐不及矣，使人乃赍童男女入海求之。船交海中，皆以风为解，曰未能至，望见之焉。其明年，始皇复游海上，至琅邪，过恒山，从上党归。后三年，游碣石，考入海方士，从上郡归。后五年，始皇南至湘山，遂登会稽，并海上，冀遇海中三神山之奇药。不得，还至沙丘崩。 《拾遗记》卷一《高辛》 三壶，则海中三山也。一曰方壶，则方丈也；二曰蓬壶，则蓬莱也；三曰瀛壶，则瀛洲也。 《列子集释》卷五〈汤问篇〉 「渤海之东不知几亿万里，有大壑焉，实惟无底之谷，其下无底，名曰归墟。八弦九野之水，天汉之流，莫不注之，而无增无减焉。其中有五山焉：一曰岱舆，二曰员峤，三曰方壶，四曰瀛洲，五曰蓬莱。其山高下周旋三万里，其顶平处九千里。山之中閒相去七万里，以为邻居焉。其上台观皆金玉，其上禽兽皆纯缟。珠玕之树皆丛生，华实皆有滋味；食之皆不老不死。所居之人皆仙圣之种；一日一夕飞相往来者，不可数焉。而五山之根无所连箸，常随潮波上下往还，不得暂峙焉。仙圣毒之，诉之于帝。帝恐流于西极，失群仙圣之居，乃命禺彊使巨鳌十五举首而戴之。迭为三番，六万岁一交焉。五山始峙而不动。而龙伯之国有大人，举足不盈数步而暨五山之所，一钓而连六鳌，合负而趣归其国，灼其骨以数焉。于是岱舆员峤二山流于北极，沈于大海，仙圣之播迁者巨亿计。帝凭怒，侵减龙伯之国使阨，侵小龙伯之民使短。至伏羲神农时，其国人犹数十丈。……」
==========================
《汉书》卷七十二〈王贡两龚鲍传〉～3056～ 汉兴有园公、绮里季、夏黄公、角里先生，此四人者，当秦之世，避而入商雒深山，以待天下之定也。自高祖闻而召之，不至。其后吕后用留侯计，使皇太子卑辞束帛致礼，安车迎而致之。四人既至，从太子见，高祖客而敬焉，太子得以为重，遂用自安。语在留侯传。 《史记》卷五十五〈留侯世家〉 上欲废太子，立戚夫人子赵王如意。大臣多谏争，未能得坚决者也。吕后恐，不知所为。人或谓吕后曰：「留侯善画计筴，上信用之。」吕后乃使建成侯吕泽劫留侯，曰：「君常为上谋臣，今上欲易太子，君安得高枕而卧乎？」留侯曰：「始上数在困急之中，幸用臣筴。今天下安定，以爱欲易太子，骨肉之閒，虽臣等百馀人何益。」吕泽彊要曰：「为我画计。」留侯曰：「此难以口舌争也。顾上有不能致者，天下有四人。四人者年老矣，皆以为上慢侮人，故逃匿山中，义不为汉臣。然上高此四人。今公诚能无爱金玉璧帛，令太子为书，卑辞安车，因使辩士固请，宜来。来，以为客，时时从入朝，令上见之，则必异而问之。问之，上知此四人贤，则一助也。」于是吕后令吕泽使人奉太子书，卑辞厚礼，迎此四人。四人至，客建成侯所。唐·司马贞《史记索隐》：「四人，四皓也，谓东园公、绮里季、夏黄公、角里先生。」按：陈留志云「园公姓庾，字宣明，居园中，因以为号。夏黄公姓崔名广，字少通，齐人，隐居夏里修道，故号曰夏黄公。角里先生，河内轵人，太伯之后，姓周名术，字元道，京师号曰霸上先生，一曰角里先生」。又孔安国秘记作「禄里」。此皆王劭据崔氏、周氏系谱及陶元亮四八目而为此说。 《遵生八笺·尘外遐举笺·历代高隐姓氏·四皓》 四皓者，皆河内轵人也，或在汲。一曰东园公，二曰角里先生，三曰绮里季，四曰夏黄公，皆修道洁己，非义不动。秦始皇时，见秦政虐，乃退入蓝田山，而作歌曰：「莫莫高山，深谷逶迤；晔晔紫芝，可以疗饥。唐虞世远，吾将何归？驷马高盖，其忧甚大。富贵之畏人，不如贫贱之肆志。」乃共入商雒，隐地肺山，以待天下定。及秦败，汉高闻而征之，不至。深自匿终南山，不能屈己。
==========================
《晋书》卷五十二〈郤诜列传〉～443～ 以对策上第，拜议郎。母忧去职。诜母病，苦无车，及亡，不欲车载柩，家贫无以韨马，乃于所住堂北壁外假葬，开户，朝夕拜哭。养鸡种蒜，竭其方术。丧过三年，得马八匹，舆柩至冢，负土成坟。未毕，召为征东参军。徙尚书郎，转车骑从事中郎。吏部尚书崔洪荐诜为左丞。及在职，尝以事劾洪，洪怨诜，诜以公正距之，语在洪传。洪闻而惭服。累迁雍州刺史。武帝于东堂会送，问诜曰：「卿自以为何如？」诜对曰：「臣举贤良对策，为天下第一，犹桂林之一枝，昆山之片玉。」帝笑。侍中奏免诜官，帝曰：「吾与之戏耳，不足怪也。」诜在任威严明断，甚得四方声誉。卒于官。子延登为州别驾。
==========================
《南齐书》卷四十七〈谢朓列传〉～825～ 谢朓字玄晖，陈郡阳夏人也。祖述，吴兴太守。父纬，散骑侍郎。朓少好学，有美名，文章清丽。……高宗辅政，以朓为骠骑咨议，领记室，掌霸府文笔。又掌中书诏诰，除秘书丞，未拜，仍转中书郎。出为宣城太守，以选复为中书郎。……朓善草隶，长五言诗，沈约常云「二百年来无此诗也」。敬皇后迁祔山陵，朓撰哀策文，齐世莫有及者。东昏失德，江祐欲立夏王宝玄，末更回惑，与弟祀密谓朓曰：「江夏年少轻脱，不堪负荷神器，不可复行废立。始安年长入纂，不乖物望。非以此要富贵，政是求安国家耳。」遥光又亲人刘沨密致意于朓，欲以为肺腑。朓自以受恩高宗，非沨所言，不肯答。少日，遥光以朓兼知卫尉事，朓惧见引，即以祏等谋告左兴盛，兴盛不敢发言。祏闻，以告遥光，遥光大怒，乃称敕朓，仍回车付廷尉，与徐孝嗣、祏、暄等连名启诛朓曰：「谢朓资性险薄，大彰远近。王敬则往构凶逆，微有诚，自尔升擢，超越伦伍。而溪壑无厌，著于触事。比遂扇动内外，处处奸说，妄贬乘舆，窃论宫禁，閒谤亲贤，轻议朝宰，丑言异计，非可具闻。无君之心既著，共弃之诛宜及。臣等参议，宜下北里，肃正刑书。」诏：「公等启事如此，朓资性轻险，久彰物议。直以彫虫薄伎，见齿衣冠。昔在渚宫，构扇蕃邸，日夜纵谀，仰窥俯画。及还京师，自宣露，江、汉无波，以为己功。素论于兹而尽，缙绅所以侧目。去夏之事，颇有微诚，赏擢曲加，踰迈伦序，感悦未闻，陵竞弥著。遂复矫构风尘，妄惑朱紫，诋贬朝政，疑閒亲贤。巧言利口，见丑前志，涓流纤孽，作戒远图。宜有少正之刑，以申去害之义。便可收付廷尉，肃明国典。」又使御史中丞范岫奏收朓，下狱死。时年三十六。
==========================
南朝梁·钟嵘《诗品》卷中 宋征士陶潜……古今隐逸诗人之宗也。 《昭明文选》卷五十七〈诔下哀上·诔下·陶徵士诔〉 有晋徵士寻阳陶渊明，南岳之幽居者也。弱不好弄，长实素心。学非称师，文取指达。在众不失其寡，处言愈见其默。少而贫病，居无仆妾。井臼弗任，藜菽不给。母老子幼，就养勤匮。远惟田生致亲之议，追悟毛子捧檄之怀。初辞州府三命，后为彭泽令。道不偶物，弃官从好。遂乃解体世纷，结志区外，定迹深栖，于是乎远。灌畦鬻蔬，为供鱼菽之祭；织絇纬萧，以充粮粒之费。心好异书，性乐酒德，简弃烦促，就成省旷。殆所谓国爵屏贵，家人忘贫者与？有诏徵为著作郎，称疾不到。春秋若干，元嘉四年月日，卒于寻阳县之某里。近识悲悼，远士伤情。冥默福应，呜呼淑贞！……若其宽乐令终之美，好廉克己之操，有合谥典，无愆前志，故询诸友好，宜谥曰靖节征士。 《宋书》卷九十三〈隐逸列传·陶潜〉 陶潜字渊明，或云渊明字元亮，寻阳柴桑人也。潜少有高趣，尝著五柳先生传以自况，曰：先生不知何许人，不详姓字，宅边有五柳树，因以为号焉。闲静少言，不慕荣利。好读书，不求甚解，每有会意，欣然忘食。性嗜酒，而家贫不能恒得。亲旧知其如此，或置酒招之，造饮辄尽，期在必醉，既醉而退，曾不吝情去留。环堵萧然，不蔽风日，裋褐穿结，箪瓢屡空，晏如也。尝著文章自娱，颇示己志，忘怀得失，以此自终。其自序如此，时人谓之实录。亲老家贫，起为州祭酒，不堪吏职，少日，自解归。州召主簿，不就。躬耕自资，遂抱羸疾，复为镇军、建威参军，谓亲朋曰：「聊欲弦歌，以为三径之资，可乎？」执事者闻之，以为彭泽令。公田悉令吏种秫稻，妻子固请种粳，乃使二顷五十亩种秫，五十亩种粳。郡遣督邮至，县吏白应束带见之，潜叹曰：「我不能为五斗米折腰向乡里小人。」即日解印绶去职。赋归去来。……义熙末，徵著作佐郎，不就。江州刺史王弘欲识之，不能致也。潜尝往庐山，弘令潜故人庞通之赍酒具于半道栗里要之，潜有脚疾，使一门生二儿舆篮舆，既至，欣然便共饮酌，俄顷弘至，亦无忤也。先是，颜延之为刘柳后军功曹，在寻阳，与潜情款。后为始安郡，经过，日日造潜，每往必酣饮致醉。临去，留二万钱与潜，潜悉送酒家，稍就取酒。尝九月九日无酒，出宅边菊丛中坐久，值弘送酒至，即便就酌，醉而后归。潜不解音声，而畜素琴一张，无弦，每有酒适，辄抚弄以寄其意。贵贱造之者，有酒辄设，潜若先醉，便语客：「我醉欲眠，卿可去。」其真率如此。
==========================
《楚辞补注》卷七〈渔父〉～80～ 屈原既放，游于江潭，行吟泽畔，颜色憔悴，形容枯槁。渔父见而问之怪屈原也。曰：「子非三闾大夫与？何故至于斯？」屈原曰：「举世皆浊我独清，众人皆醉我独醒，是以见放。」渔父曰：「圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其酾？何故深思高举，自令放为？」屈原曰：「吾闻之，新沐者必弹冠，新浴者必振衣。安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎？」渔父莞尔而笑，鼓枻而去，歌曰：「沧浪之水清兮，可以濯吾缨；沧浪之水浊兮，可以濯吾足。」遂去，不复与言。 《孟子注疏》卷七上〈离娄章句上〉～28～ 孟子曰：「不仁者可与言哉？安其危而利其菑，乐其所以亡者。不仁而可与言，则何亡国败家之有？有孺子歌曰：『沧浪之水清兮，可以濯我缨；沧浪之水浊兮，可以濯我足。』孔子曰：『小子听之！清斯濯缨，浊斯濯足矣，自取之也。』夫人必自侮，然后人侮之；家必自毁，而后人毁之；国必自伐，而后人伐之。太甲曰：『天作孽，犹可违；自作孽，不可活。』此之谓也。」
==========================
《晋书》卷四十三《山涛传》附《山简传》 山简字季伦。平雅有父风。与嵇绍、刘谟等齐名。迁尚书。出为征南将军。……简优游卒岁，唯酒是耽。诸习氏，荆土豪族，有佳园池，简每出嬉游，多之池上，置酒辄醉，名之曰高阳池。时有童儿歌曰：「山公出何许，往至高阳池。日夕倒载归，茗艼无所知。时时能骑马，倒著白接䍦。举鞭向葛彊：『何如并州儿？』」彊家在并州，简爱将也。 《晋书》卷四十三〈山涛列传·山简〉～228～ 简字季伦。性温雅，有父风，年二十馀，涛不之知也。简叹曰：「吾年几三十，而不为家公所知！」后与谯国嵇绍、沛郡刘谟、弘农杨准齐名。初为太子舍人，累迁太子庶子、黄门郎，出为青州刺史。徵拜侍中，顷之，转尚书。历镇军将军、荆州刺史，领南蛮校尉，不行，复拜尚书。光熙初，转吏部尚书。永嘉初，出为雍州刺史、镇西将军。徵为尚书左仆射，领吏部。简欲令朝臣各举所知，以广得才之路。上疏曰：「臣以为自古兴替，实在官人；苟得其才，则无物不理。书言『知人则哲，惟帝难之』。唐虞之盛，元恺登庸；周室之隆，济济多士。秦汉已来，风雅渐丧。至于后汉，女君临朝，尊官大位，出于阿保，斯乱之始也。是以郭泰、许劭之伦，明清议于草野；陈蕃、李固之徒，守忠节于朝廷。然后君臣名节，古今遗典，可得而言。自初平之元，讫于建安之末，三十年中，万姓流散，死亡略尽，斯乱之极也。世祖武皇帝应天顺人，受禅于魏，泰始之初，躬亲万机，佐命之臣，咸皆率职。时黄门侍郎王恂、庾纯始于太极东堂听政，评尚书奏事，多论刑狱，不论选举。臣以为不先所难，而辨其所易。陛下初临万国，人思尽诚，每于听政之日，命公卿大臣先议选举，各言所见后进俊才、乡邑尤异、才堪任用者，皆以名奏，主者随缺先叙。是爵人于朝，与众共之之义也。」朝廷从之。永嘉三年，出为征南将军、都督荆湘交广四州诸军事、假节，镇襄阳。于时四方寇乱，天下分崩，王威不振，朝野危惧。简优游卒岁，唯酒是耽。诸习氏，荆土豪族，有佳园池，简每出嬉游，多之池上，置酒辄醉，名之曰高阳池。时有童儿歌曰：「山公出何许，往至高阳池。日夕倒载归，茗艼无所知。时时能骑马，倒著白接䍦。举鞭向葛彊：『何如并州儿？』」彊家在并州，简爱将也。
==========================
晋·张华《博物志》卷十 旧说天河与海通。近世有人居海渚者，每年八月有浮槎去来，不失期，人有奇志，立飞阁于槎上，多赍粮、乘槎而去。十馀日中犹观星月日辰，自后茫茫忽忽亦不觉尽夜。去十馀月，奄至一处，有城郭状，屋舍甚严。遥望宫中有织妇，见一丈夫牵牛渚次饮之。牵牛人乃惊问曰：『何由至此？』此人为说来意，并问此是何处，答云：『君还至蜀都，访严君平，则知之。』竟不上岸，因还如期。后至蜀，问君平，君平曰：『某年某月，有客星犯牵牛宿。』计年月，正此人到天河时也。」
==========================
《艺文类聚》卷八十九〈木部下·竹〉～55～ 《博物志》曰：洞庭之山，帝之二女啼，以涕挥竹，竹尽班。今下隽有班皮竹。 《太平御览》卷九百六十二〈竹部一·竹上〉～4404～ 任昉《述异记》曰：「湘水去岸三十许里有相思宫、望帝台。舜南巡不返殁葬于苍梧之野，尧之二女娥皇、女英追之不及，相思恸哭，泪下沾竹，文悉为之班班然。」 《列女传》卷一〈母仪传·有虞二妃〉～ 有虞二妃者，帝尧之二女也。长娥皇，次女英。舜父顽母嚚。父号瞽叟，弟曰象，敖游于嫚，舜能谐柔之，承事瞽叟以孝。母憎舜而爱象，舜犹内治，靡有奸意。四岳荐之于尧，尧乃妻以二女以观厥内。二女承事舜于畎亩之中，不以天子之女故而骄盈怠嫚，犹谦谦恭俭，思尽妇道。瞽叟与象谋杀舜。使涂廪，舜归告二女曰：「父母使我涂廪，我其往。」二女曰：「往哉！」舜既治廪，乃捐阶，瞽叟焚廪，舜往飞出。象复与父母谋，使舜浚井。舜乃告二女，二女曰：「俞，往哉！」舜往浚井，格其出入，从掩，舜潜出。时既不能杀舜，瞽叟又速舜饮酒，醉将杀之，舜告二女，二女乃与舜药浴汪，遂往，舜终日饮酒不醉。舜之女弟系怜之，与二嫂谐。父母欲杀舜，舜犹不怨，怒之不已。舜往于田号泣，日呼旻天，呼父母。惟害若兹，思慕不已。不怨其弟，笃厚不怠。既纳于百揆，宾于四门，选于林木，入于大麓，尧试之百方，每事常谋于二女。舜既嗣位，升为天子，娥皇为后，女英为妃。封象于有庳，事瞽叟犹若初焉。天下称二妃聪明贞仁。舜陟方，死于苍梧，号曰重华。二妃死于江湘之间，俗谓之湘君。君子曰：「二妃德纯而行笃。诗云：「不显惟德，百辟其刑之。」此之谓也 《楚辞补注》卷二〈九歌·湘夫人〉～64～ 帝子降兮北渚，目眇眇兮愁予。东汉·王逸注：「帝子，谓尧女也。降，下也。言尧二女娥皇、女英，随舜不反，没于湘水之渚，因为湘夫人。」 《史记》卷一〈五帝本纪·帝尧〉 尧曰：「嗟！四岳：朕在位七十载，汝能庸命，践朕位？」岳应曰：「鄙德忝帝位。」尧曰：「悉举贵戚及疏远隐匿者。」众皆言于尧曰：「有矜在民閒，曰虞舜。」尧曰：「然，朕闻之。其何如？」岳曰：「盲者子。父顽，母嚚，弟傲，能和以孝，烝烝治，不至奸。」尧曰：「吾其试哉。」于是尧妻之二女，观其德于二女。舜饬下二女于妫汭，如妇礼。尧善之，乃使舜慎和五典，五典能从。乃遍入百官，百官时序。宾于四门，四门穆穆，诸侯远方宾客皆敬。尧使舜入山林川泽，暴风雷雨，舜行不迷。尧以为圣，召舜曰：「女谋事至而言可绩，三年矣。女登帝位。」舜让于德不怿。正月上日，舜受终于文祖。文祖者，尧大祖也。
==========================
《艺文类聚》卷二十〈人部四·孝〉～369～ 《列女传》曰：老莱子孝养二亲，行年七十，婴儿自娱，著五色采衣。尝取浆上堂，跌仆，因卧地为小儿啼，或弄乌鸟于亲侧。 《太平御览》卷四百一十三〈人事部五十四·孝中〉～2036～2～ 师觉授《孝子传》曰：「老莱子者，楚人，行年七十，父母俱存，至孝蒸蒸，常著班兰之衣，为亲取饮上堂，脚胅，恐伤父母之心，因僵仆为婴儿啼。孔子曰：『父母老常言不称老，为其伤老也，若老莱子可谓不失孺子之心矣。』」
==========================
《晋书》卷七十九《谢安传》 谢安字安石，尚从弟也。父裒，太常卿。安年四岁时，谯郡桓彝见而叹曰：「此儿风神秀彻，后当不减王东海。」及总角，神识沈敏，风宇条畅，善行书。弱冠，诣王濛清言良久，既去，濛子修曰：「向客何如大人？」濛曰：「此客亹亹，为来逼人。」王导亦深器之。由是少有重名。……征西大将军桓温请为司马，将发新亭，朝士咸送，中丞谢安字安石，尚从弟也。父裒谢安字安石，尚从弟也。父裒高崧戏之曰：「卿累违朝旨，高卧东山，诸人每相与言，安石不肯出，将如苍生何！苍生今亦将如卿何！」安甚有愧色。既到，温甚喜，言生平，欢笑竟日。既出，温问左右：「颇尝见我有如此客不？」温后诣安，值其理发。安性迟缓，久而方罢，使取帻。温见，留之曰：「令司马著帽进。」其见重如此。 温当北征，会万病卒，安投笺求归。寻除吴兴太守。……时帝始亲万机，进安中书监，骠骑将军、录尚书事，固让军号。……时苻坚强盛，疆埸多虞，诸将败退相继。安遣弟石及兄子玄等应机征讨，所在克捷。拜卫将军、开府仪同三司，……寻薨，时年六十六。帝三日临于朝堂，赐东园秘器、朝服一具、衣一袭、钱百万、布千匹、蜡五百斤，赠太傅，谥曰文靖。
==========================
《宋书》卷九十三〈隐逸列传·陶潜〉～2286～ 潜少有高趣，尝著五柳先生传以自况，曰：「先生不知何许人，不详姓字，宅边有五柳树，因以为号焉。闲静少言，不慕荣利。好读书，不求甚解，每有会意，欣然忘食。性嗜酒，而家贫不能恒得。亲旧知其如此，或置酒招之，造饮辄尽，期在必醉，既醉而退，曾不吝情去留。环堵萧然，不蔽风日，裋褐穿结，箪瓢屡空，晏如也。尝著文章自娱，颇示己志，忘怀得失，以此自终。」其自序如此，时人谓之实录。
==========================
《史记》卷八十四〈屈原贾生列传·贾生〉 贾生名谊，雒阳人也。年十八，以能诵诗属书闻于郡中。吴廷尉为河南守，闻其秀才，召置门下，甚幸爱。孝文皇帝初立，闻河南守吴公治平为天下第一，故与李斯同邑而常学事焉，乃徵为廷尉。廷尉乃言贾生年少，颇通诸子百家之书。文帝召以为博士。是时贾生年二十馀，最为少。每诏令议下，诸老先生不能言，贾生尽为之对，人人各如其意所欲出。诸生于是乃以为能，不及也。孝文帝说之，超迁，一岁中至太中大夫。贾生以为汉兴至孝文二十馀年，天下和洽，而固当改正朔，易服色，法制度，定官名，兴礼乐，乃悉草具其事仪法，色尚黄，数用五，为官名，悉更秦之法。孝文帝初即位，谦让未遑也。诸律令所更定，及列侯悉就国，其说皆自贾生发之。于是天子议以为贾生任公卿之位。绛、灌、东阳侯、冯敬之属尽害之，乃短贾生曰：「雒阳之人，年少初学，专欲擅权，纷乱诸事。」于是天子后亦疏之，不用其议，乃以贾生为长沙王太傅。……居数年，怀王骑，堕马而死，无后。贾生自伤为傅无状，哭泣岁馀，亦死。贾生之死时年三十三矣。及孝文崩，孝武皇帝立，举贾生之孙二人至郡守，而贾嘉最好学，世其家，与余通书。至孝昭时，列为九卿。 《昭明文选》卷十〈赋戊·纪行下·西征赋〉 怀夫萧曹魏邴之相，辛李卫霍之将。衔使则苏属国，震远则张博望。教敷而彝伦叙，兵举而皇威畅。临危而智勇奋，投命而高节亮。暨乎秺侯之忠孝淳深，陆贾之优游宴喜。长卿渊云之文，子长政骏之史。赵张三王之尹京，定国释之之听理。汲长孺之正直，郑当时之推士。终童山东之英妙，贾生洛阳之才子。
==========================
旧题汉·刘向《列仙传》卷上《王子乔》 王子乔，周灵王太子晋也。好吹笙，作凤鸣。游伊洛閒，道士浮丘公接上嵩山。十馀年后，来于山上，告桓良曰：「告我家，七月七日待我缑氏山头。」果乘白鹤驻山颠，望之不得到，举手谢时人而去。 《太平广记》卷四〈神仙四·王子乔〉 王子乔者，周灵王太子也，好吹笙作凤凰鸣，游伊洛之间。道士浮丘公，接以上嵩山。三十馀年，后求之于山，见桓良曰：「告我家，七月七日待我于缑氏山头。」果乘白鹤，驻山岭，望之不到，举手谢时人，数日而去。后立祠于缑氏及嵩山。
==========================
《后汉书》卷五十三〈周黄徐姜申屠列传·徐稚〉～746～ 徐稚字孺子，豫章南昌人也。家贫，常自耕稼，非其力不食。恭俭义让，所居服其德。屡辟公府，不起。……时陈蕃为太守，以礼请署功曹，稚不免之，既谒而退。蕃在郡不接宾客，唯稚来特设一榻，去则县之。后举有道，家拜太原太守，皆不就。 《后汉书》卷六十六〈陈王列传·陈蕃〉～259～ 太尉李固表荐，徵拜议郎，再迁为乐安太守。时李膺为青州刺史，名有威政，属城闻风，皆自引去，蕃独以清绩留。郡人周璆，高絜之士。前后郡守招命莫肯至，唯蕃能致焉。字而不名，特为置一榻，去则县之。璆字孟玉，临济人，有美名。民有赵宣葬亲而不闭埏隧，因居其中，行服二十馀年，乡邑称孝，州郡数礼请之。郡内以荐蕃，蕃与相见，问及妻子，而宣五子皆服中所生。蕃大怒曰：「圣人制礼，贤者俯就，不肖企及。且祭不欲数，以其易黩故也。况乃寝宿冢藏，而孕育其中，诳时惑众，诬污鬼神乎？」遂致其罪。
==========================
《昭明文选》卷二十七〈诗戊·乐府上·古乐府三首·饮马长城窟行〉 青青河边草，绵绵思远道。远道不可思，夙昔梦见之。梦见在我傍，忽觉在佗乡。佗乡各异县，辗转不可见。枯桑知天风，海水知天寒。入门各自媚，谁肯相为言？客从远方来，遗我双鲤鱼。呼儿烹鲤鱼，中有尺素书。长跪读素书，书上竟何如？上有加餐食，下有长相忆。唐·李善注引郑玄《礼记注》曰：「素，生帛也。」
==========================
《尚书》卷十〈商书·说命下〉～4～ 王曰：「来，汝说。台小子旧学于甘盘，既乃遁于荒野入宅于河。自河徂亳，暨厥终罔显。尔惟训于朕志，若作酒醴，尔惟曲檗；若作和羹，尔惟盐梅。尔交脩予，罔予弃，予惟克迈乃训。」旧题汉·孔安国传：「盐咸梅醋，羹须咸醋以和之。」
==========================
《史记》卷六十七〈仲尼弟子列传〉～288～ 颜回者，鲁人也，字子渊。少孔子三十岁。颜渊问仁，孔子曰：「克己复礼，天下归仁焉。」 孔子曰：「贤哉回也！一箪食，一瓢饮，在陋巷，人不堪其忧，回也不改其乐。」「回也如愚；退而省其私，亦足以发，回也不愚。」「用之则行，舍之则藏，唯我与尔有是夫！」 回年二十九，发尽白，蚤死。孔子哭之恸，曰：「自吾有回，门人益亲。」鲁哀公问：「弟子孰为好学？」孔子对曰：「有颜回者好学，不迁怒，不贰过。不幸短命死矣，今也则亡。」 《论语注疏·雍也》～5～ 哀公问：「弟子孰为好学？」孔子对曰：「有颜回者好学，不迁怒，不贰过。不幸短命死矣！今也则亡，未闻好学者也。」……子曰：「贤哉，回也！一箪食，一瓢饮，在陋巷。人不堪其忧，回也不改其乐。贤哉，回也！」
==========================
《世说新语笺疏》上卷上〈言语〉～22～ 支道林常养数匹马。或言道人畜马不韵，支曰：「贫道重其神骏。」南朝梁·刘孝标注引《高逸沙门传》曰：「支遁字道林，河内林虑人，或曰陈留人，本姓关氏。少而任心独往，风期高亮，家世奉法。尝于馀杭山沈思道行，泠然独畅。年二十五始释形入道。年五十三终于洛阳。」
==========================
《吕氏春秋》卷十四《孝行览·本味》 伯牙鼓琴，钟子期听之，方鼓琴而志在太山，钟子期曰：「善哉乎鼓琴，巍巍乎若太山。」少选之间，而志在流水，钟子期又曰：「善哉乎鼓琴，汤汤乎若流水。」钟子期死，伯牙破琴绝弦，终身不复鼓琴，以为世无足复为鼓琴者。非独琴若此也，贤者亦然。虽有贤者，而无礼以接之，贤奚由尽忠？犹御之不善，骥不自千里也。 《列子集释》卷五〈汤问篇〉～78～ 伯牙善鼓琴，钟子期善听。伯牙鼓琴，志在登高山。钟子期曰：「善哉！峨峨兮若泰山！」志在流水。钟子期曰：「善哉！洋洋兮若江河！」伯牙所念，钟子期必得之。伯牙游于泰山之阴，卒逢暴雨，止于岩下；心悲，乃援琴而鼓之。初为霖雨之操，更造崩山之音。曲每奏，钟子期辄穷其趣。伯牙乃舍琴而叹曰：「善哉，善哉，子之听夫！志想象犹吾心也。吾于何逃声哉？」
==========================
《后汉书》卷八十二下〈方术列传下·费长房〉～2743～ 费长房者，汝南人也。曾为市掾。市中有老翁卖药，悬一壶于肆头，及市罢，辄跳入壶中。市人莫之见，唯长房于楼上见之，异焉，因往再拜奉酒脯。翁知长房之意其神也，谓之曰：「子明日可更来。」长房旦日复诣翁，翁乃与俱入壶中。唯见玉堂严丽，旨酒甘肴盈衍其中，共饮毕而出。翁约不听与人言之。后乃就楼上候长房曰：「我神仙之人，以过见责，今事毕当去，子宁能相随乎？楼下有少酒，与卿为别。」长房使人取之，不能胜，又令十人扛之，犹不举。翁闻，笑而下楼，以一指提之而上。视器如一升许，而二人饮之终日不尽。 《神仙传》卷五〈壶公〉 壶公者，不知其姓名。今世所有召军符、召鬼神、治病、王府符，凡二十馀卷，皆出于壶公，故名为壶公符。汝南费长房为市椽时，忽见公从远方来，入市卖药，人莫识之。其卖药，口不二价，治病皆愈。语卖药者曰：「服此药，必吐出某物，某日当愈。」皆如其言。得钱，日收数万，而随施与市道贫乏饥冻者，所留者甚少。常悬一空壶于坐上，日入之后，公辄转足跳入壶中，人莫知所在，唯房于楼上见之。知其非常人也。长房乃日日自扫除公座前地，及供馔物。公受而不谢。如此积久，长房不懈，亦不敢有所求。公知长房笃信，语长房曰：「至暮无人时更来。」长房如其言而往。公语房曰：「卿见我跳入壶中时，卿便可效我跳，自当得入。」长房依言果不觉已入，入后不复是壶，唯见仙宫世界，楼观重门阁道宫，左右侍者数十人。公语房曰：「我仙人也。昔处天曹，以公事不勤见责，因谪人间耳。」 《云笈七签》卷二十八〈二十八治·云台山治〉 施存，鲁人，夫子弟子。学大丹之道，三百年，十练不成，唯得变化之术。后遇张申为云台治官，常悬一壶如五升器大，变化为天地，中有日月，如世间。夜宿其内，自号「壶天」，人谓曰「壶公」，因之得道在治中。
==========================
《列子集释》卷二〈黄帝篇〉～67～ 海上之人有好沤鸟者，每旦之海上，从沤鸟游，沤鸟之至者百住而不止。其父曰，「吾闻沤鸟皆从汝游，汝取来，吾玩之。」明日之海上，沤鸟舞而不下也。故曰，至言去言，至为无为。齐智之所知，则浅矣。晋·张湛注：「心和而形顺者，物所不恶。住当作数。」 《宋诗钞·山谷诗钞》 痴儿了却公家事，快阁东西倚晚晴。落木千山天远，大澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。
==========================
《三国志》卷二十一〈魏书·王粲传·嵇康〉～605～ 时又有谯郡嵇康，文辞壮丽，好言老、庄，而尚奇任侠。至景元中，坐事诛。南朝宋·裴松之注引《魏氏春秋》曰：「康寓居河内之山阳县，与之游者，未尝见其喜愠之色。与陈留阮籍、河内山涛、河南向秀、籍兄子咸、琅邪王戎、沛人刘伶相与友善，游于竹林，号为七贤。」 《世说新语笺疏》下卷上〈任诞〉～727～ 陈留阮籍，谯国嵇康，河内山涛，三人年皆相比，康年少亚之。预此契者：沛国刘伶，陈留阮咸，河内向秀，琅邪王戎。七人常集于竹林之下，肆意酣畅，故世谓「竹林七贤。」注引《晋阳秋》曰：「于时风誉扇于海内，至于今咏之。」 《晋书》卷四十九〈嵇康列传〉～370～ 所与神交者惟陈留阮籍、河内山涛，豫其流者河内向秀、沛国刘伶、籍兄子咸、琅邪王戎，遂为竹林之游，世所谓「竹林七贤」也。
==========================
《毛诗正义》卷一之四〈国风·召南·甘棠〉～54～ 毛诗序：「〈甘棠〉，美召伯也。召伯之教，明于南国。」诗曰：「蔽芾甘棠，勿剪勿伐，召伯所茇。蔽芾甘棠，勿剪勿败，召伯所?。蔽芾甘棠，勿剪勿拜，召伯所说。」 《史记》卷三十四〈燕召公世家〉～550～ 召公之治西方，甚得兆民和。召公巡行乡邑，有棠树，决狱政事其下，自侯伯至庶人各得其所，无失职者。召公卒，而民人思召公之政，怀棠树不敢伐，哥咏之，作甘棠之诗。 《说苑》卷五〈贵德〉～27～ 圣人之于天下百姓也，其犹赤子乎！饥者则食之，寒者则衣之；将之养之，育之长之；惟恐其不至于大也。诗曰：「蔽芾甘棠，勿剪勿伐，召伯所茇。」传曰：自陕以东者周公主之，自陜以西者召公主之。召公述职当桑蚕之时，不欲变民事，故不入邑中，舍于甘棠之下而听断焉，陜间之人皆得其所。是故后世思而歌诔之，善之，故言之；言之不足，故嗟叹之；嗟叹之不足，故歌咏之。夫诗思然后积，积然后满，满然后发，发由其道而致其位焉；百姓叹其美而致其敬，甘棠之不伐也，政教恶乎不行！孔子曰：「吾于甘棠，见宗庙之敬也。」甚尊其人，必敬其位，顺安万物，古圣之道几哉！ 《孔子家语》卷第二〈好生第十〉～2～ 孔子常自筮其卦，得贲焉，愀然有不平之状。子张进曰：「师闻卜者得贲卦，吉也，而夫子之色有不平，何也？」孔子对曰：「以其离耶！在周易，山下有火谓之贲，非正色之卦也。夫质也黑白宜正焉，今得贲，非吾兆也。吾闻丹漆不文，白玉不雕，何也？质有馀不受饰故也。」孔子曰：「吾于甘棠，见宗庙之敬甚矣，思其人必爱其树，尊其人必敬其位，道也。」
==========================
《后汉书》卷八十二上〈方术列传上·王乔〉～272～ 王乔者，河东人也。显宗世，为叶令。乔有神术，每月朔望，常自县诣台朝。帝怪其来数，而不见车骑，密令太史伺望之。言其临至，辄有双凫从东南飞来。于是候凫至，举罗张之，但得一只舄焉。乃诏尚方视，则四年中所赐尚书官属履也。每当朝时，叶门下鼓不击自鸣，闻于京师。后天下玉棺于堂前，吏人推排，终不摇动。乔曰：「天帝独召我邪？」乃沐浴服饰寝其中，盖便立覆。宿昔葬于城东，土自成坟。其夕，县中牛皆流汗喘乏，而人无知者。百姓乃为立庙，号叶君祠。牧守每班录，皆先谒拜之。吏人祈祷，无不如应。若有违犯，亦立能为祟。帝乃迎取其鼓，置都亭下，略无复声焉。或云此即古仙人王子乔也。
==========================
《汉书》卷十九上《百官公卿表上》 「侍御史有绣衣直指，出讨奸猾，治大狱，武帝所制，不常置。」东汉·服虔注：「指事而行，无阿私也。」唐·颜师古注：「衣以绣者，尊宠之也。」
==========================
《史记》卷五十七《绛侯周勃世家》 文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳：以备胡。上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：「天子且至！」军门都尉曰：「将军令曰『军中闻将军令，不闻天子之诏』。」居无何，上至，又不得入。于是上乃使使持节诏将军：「吾欲入劳军。」亚夫乃传言开壁门。壁门士吏谓从属车骑曰：「将军约，军中不得驱驰。」于是天子乃按辔徐行。至营，将军亚夫持兵揖曰：「介冑之士不拜，请以军礼见。」天子为动，改容式车。使人称谢：「皇帝敬劳将军。」成礼而去。既出军门，群臣皆惊。文帝曰：「嗟乎，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪！」称善者久之。月馀，三军皆罢。乃拜亚夫为中尉。唐·张守节《史记正义》引《括地志》云：「细柳仓在雍州咸阳县西南二十里也。」
==========================
《神仙传》卷七〈麻姑〉～ 麻姑自说云：「接待以来，已见东海三为桑田。向到蓬莱，水又浅于往者会时略半也。岂将复还为陵陆乎？」方平笑曰：「圣人皆言，海中复扬尘也。」
==========================
《后汉书》卷六十七〈党锢列传·李膺〉 李膺字元礼，颍川襄城人也。祖父脩，安帝时为太尉。父益，赵国相。膺性简亢，无所交接，唯以同郡荀淑、陈寔为师友。……延熹二年徵，再迁河南尹。时宛陵大姓羊元群罢北海郡，臧罪狼藉，郡舍溷轩有奇巧，乃载之以归。膺表欲按其罪，元群行赂宦竖，膺反坐输作左校。……是时朝庭日乱，纲纪颓陀，膺独持风裁，以声名自高。士有被其容接者，名为登龙门。唐·李贤注：「以鱼为喻也。龙门，河水所下之口，在今绛州龙门县。辛氏《三秦记》曰：『河津一名龙门，水险不通，鱼鳖之属莫能上，江海大鱼薄集龙门下数千，不得上，上则为龙』也。」 《世说新语笺疏》上卷上〈德行〉 李元礼风格秀整，高自标持，欲以天下名教是非为己任。后进之士，有升其堂者，皆以为登龙门。南朝梁·刘孝标注引《三秦记》曰：「龙门，一名河津，去长安九百里。水悬绝，龟鱼之属莫能上，上则化为龙矣。」
==========================
《后汉书》卷八十三〈逸民列传·严光〉 严光字子陵，一名遵，会稽馀姚人也。少有高名，与光武同游学。及光武即位，乃变名姓，隐身不见。帝思其贤，乃令以物色访之。后齐国上言：「有一男子，披羊裘钓泽中。」帝疑其光，乃备安车玄纁，遣使聘之。三反而后至。舍于北军，给褥，太官朝夕进膳。司徒侯霸与光素旧，遣使奉书。使人因谓光曰：「公闻先生至，区区欲即诣造，迫于典司，是以不获。愿因日暮，自屈语言。」光不荅，乃投札与之，口授曰：「君房足下：位至鼎足，甚善。怀仁辅义天下悦，阿谀顺旨要领绝。」霸得书，封奏之。帝笑曰：「狂奴故态也。」车驾即日幸其馆。光卧不起，帝即其卧所，抚光腹曰：「咄咄子陵，不可相助为理邪？」光又眠不应，良久，乃张目熟视，曰：「昔唐尧著德，巢父洗耳。士故有志，何至相迫乎！」帝曰：「子陵，我竟不能下汝邪？」于是升舆叹息而去。复引光入，论道旧故，相对累日。帝从容问光曰：「朕何如昔时？」对曰：「陛下差增于往。」因共偃卧，光以足加帝腹上。明日，太史奏客星犯御坐甚急。帝笑曰：「朕故人严子陵共卧耳。」除为谏议大夫，不屈，乃耕于富春山，后人名其钓处为严陵濑焉。唐·李贤注引顾野王《舆地志》：「七里濑在东阳江下，与严陵濑相接，有严山。」
==========================
《昭明文选》卷四十、三国魏·阮嗣宗（籍）《为郑冲劝晋王笺》 然后临沧州而谢支伯，登箕山而揖许由，岂不盛乎！ 《昭明文选》卷二十七南朝齐·谢玄晖（朓）《之宣城出新林浦向版桥》 「既欢怀禄情，复协沧州趣。」唐·李善注：「扬雄《檄灵赋》曰：世有黄公者，起于苍州，精神养性，与道浮游。」唐·吕延济注：「沧洲，洲名，隐者所居。言我既欢得禄，复合此趣矣。」
==========================
《华阳国志》卷三〈蜀志〉～8～ 鱼凫王田于湔山，忽得仙道。蜀人思之，为立祠于湔。后有王曰杜宇，教民务农。一号杜主。时朱提有梁氏女利，游江源。宇悦之，纳以为妃。移治郫邑。或治瞿上。【七】巴国称王，杜宇称帝。号曰望帝，更名蒲卑。自以功德高诸王。乃以褒斜为前门，熊耳、灵关为后户，玉垒、峨眉为城郭，江、潜、绵、洛为池泽；以汶山为畜牧，南中为园苑。会有水灾，其相开明，决玉垒山以除水害。帝遂委以政事，法尧舜禅授之义，【遂】禅位于开明。帝升西山隐焉。时适二月，子鹃鸟鸣。故蜀人悲子鹃鸟鸣也。巴亦化其教而力农务。迄今巴蜀民农，时先祀杜主君。 《昭明文选》卷四〈赋乙·京都中·左思蜀都赋〉～89～ 唐·李善注引《蜀记》曰：「昔有人姓杜名宇，王蜀，号曰望帝。宇死，俗说云宇化为子规。子规，鸟名也。蜀人闻子规鸣，皆曰望帝也。」 《太平御览》卷一百六十六〈州郡部·剑南道·益州〉～937～ 《十三州志》曰：「时巫山壅江蜀地洪水，望帝使鳖冷凿巫山，治水有功。望帝自以德薄，乃委国禅鳖冷，号曰开明，遂自亡去，化为子规。故蜀人闻鸣曰：『我望帝也。』」 晋·阚骃《十三州志》 「其后有王日杜宇，称帝，号望帝。……有一死者名鳖令，其尸亡至汶山却是更生，见望帝，帝以为蜀相，时巫山壅江，蜀地洪水，望帝使鳖令凿巫山治水，有功。望帝自以德薄，乃委国禅鳖令，号曰开明。遂自亡去，化为子规。故蜀人闻鸣曰：『我望帝也。』又云：『望帝使鳖令治水而淫其妻，令还，帝惭，遂化为子规。』」（据《二酉堂丛书》清·张澍辑本） 旧题晋·张华注《禽经》 「巂周，子规也（按，即杜鹊）。」《注》：「夜啼达旦，血渍草木。」 《太平广记》卷四百六十三〈禽鸟四·杜鹃〉 杜鹃，始阳相推而鸣，先鸣者吐血死。尝有人出行，见一群寂然，聊学其声，即死。初鸣，先听者主离别。厕上听其声，不祥。厌之之法，当为犬声应之。
==========================
《庄子集释》卷一下〈内篇·齐物论〉～2～ 昔者庄周梦为胡蝶，栩栩然胡蝶也，自喻适志与！不知周也。俄然觉，则蘧蘧然周也。不知周之梦为胡蝶与，胡蝶之梦为周与？周与胡蝶，则必有分矣。此之谓物化。
==========================
《汉书》卷八十三〈薛宣朱博传·朱博〉～3405～ 是时御史府吏舍百馀区井水皆竭；又其府中列柏树，常有野乌数千栖宿其上，晨去暮来，号曰「朝夕乌」，乌去不来者数月，长老异之。后二岁馀，朱博为大司空，奏言「帝王之道不必相袭，各繇时务。高皇帝以圣德受命，建立鸿业，置御史大夫，位次丞相，典正法度，以职相参，总领百官，上下相监临，历载二百年，天下安宁。
==========================
《山海经·山经》卷二〈西山经〉～54～ 又西二百二十里，曰三危之山，三青鸟居之。郭璞云：「三青鸟主为西王母取食者，别自栖息于此山也。」 《山海经·海经》卷七〈海内北经·西王母〉～306～ 西王母梯几而戴胜杖，其南有三青鸟，为西王母取食。 《艺文类聚》卷九十一〈鸟部中·青鸟〉～577～ 汉武故事曰：「七月七日，上于承华殿斋。正中，忽有一青鸟从西方来，集殿前，上问东方朔。朔曰：『此西王母欲来也。』有顷，王母至。有二青鸟如乌，侠侍王母旁。又曰：钩弋夫人卒。上为起通灵台，常有一青鸟集台上。」
==========================
《战国策》卷二十九〈燕策一·燕昭王收破燕后即位〉～064～ 燕昭王收破燕后即位，卑身厚币，以招贤者，欲将以报雠。故往见郭隗先生曰：「齐因孤国之乱，而袭破燕。孤极知燕小力少，不足以报。然得贤士与共国，以雪先王之丑，孤之愿也。敢问以国报雠者柰何？」……昭王曰：「寡人将谁朝而可？」郭隗先生曰：「臣闻古之君人，有以千金求千里马者，三年不能得。涓人言于君曰：『请求之。』君遣之。三月得千里马，马已死，买其首五百金，反以报君。君大怒曰：『所求者生马，安事死马而捐五百金？』涓人对曰：『死马且买之五百金，况生马乎？天下必以王为能市马，马今至矣。』于是不能期年，千里之马至者三。今王诚欲致士，先从隗始；隗且见事，况贤于隗者乎？岂远千里哉？」于是昭王为隗筑宫而师之。乐毅自魏往，邹衍自齐往，剧辛自赵往，士争凑燕。 《昭明文选》卷二十八南朝宋·鲍明远（照）《放歌行》 「岂伊白璧赐，将起黄金台。」唐·李善注：「王隐《晋书》曰：『段匹磾讨石勒，进屯故安县故燕太子丹金台。』《上谷郡图经》曰：『黄金台，易水东南十八里，燕昭王置千金于台上，以延天下之士。二说既异，故具引之。』」 《齐东野语》卷十八〈史记无燕昭筑台事〉～330～ 按新序、通鉴亦皆云「筑宫」，不言「台」也。然李白屡惯用黄金台事，如「谁人更埽黄金台」，「燕昭延郭隗，遂筑黄金台」，「埽洒黄金台，招邀广平客」，「如登黄金台，遥谒紫霞仙」，「侍笔黄金台，传觞青玉案」。杜甫亦有「杨梅结义黄金台」，「黄金台贮贤俊多」。柳子厚亦云：「燕有黄金台，远致望诸君。」白氏六帖有：「燕昭王置千金于台上，以延天下士，谓之黄金台。」此语唐人相承用者甚多，不特本于白也。 北魏·郦道元《水经注》卷十一《易水》 其一水东出注金台陂，东西六、七十步，南北五十步，侧陂西北有钓台，高丈馀，方可四十步。陂北十馀步有金台，台上东西八十许步，南北如减，高十馀丈。昔慕容垂之为范阳也，戍之，即斯台也。意欲图还上京，阻于行旅，造次不获遂心。北有小金台，台北有兰马台，并悉高数丈，秀峙相对，翼台左右，水流径通，长庑广宇，周旋被浦，栋堵咸沦，柱础尚存，是其基构，可得而寻。访诸耆旧，咸言昭王礼宾，广延方士，至于郭隗、乐毅之徒，邹衍、剧辛之俦，宦游历说之民，自远而届者多矣。不欲令诸侯之客，伺隙燕邦，故修建下都，馆之南垂。言燕昭创之于前，子丹踵之于后。
==========================
《水经注疏》卷十六〈谷水〉～384～ 谷水又东，左会金谷水。水出太白原，东南流，历金谷，谓之金谷水。东南流，径晋卫尉卿石崇之故居也。石季伦《谷金诗集·序》曰：「余以元康七年，从太仆卿出为征虏将军，有别庐在河南界金谷涧中，有清泉茂树，众果竹柏，药草蔽翳。」 《晋书》卷三十三〈石苞列传·（子）石乔·（子）石崇〉～006～ 崇颖悟有才气，而任侠无行检。在荆州，劫远使商客，致富不赀。徵为大司农，以徵书未至擅去官免。顷之，拜太仆，出为征虏将军，假节、监徐州诸军事，镇下邳。崇有别馆在河阳之金谷，一名梓泽，送者倾都，帐饮于此焉。至镇，与徐州刺史高诞争酒相侮，为军司所奏，免官。复拜卫尉，与潘岳谄事贾谧。谧与之亲善，号曰「二十四友」。广城君每出，崇降车路左，望尘而拜，其卑佞如此。 《世说新语笺疏》中卷下〈品藻〉 南朝梁·刘孝标注引石崇《金谷诗叙》曰：「余以元康六年，从太仆卿出为使，持节监青、徐诸军事、征虏将军。有别庐在河南县界金谷涧中，或高或下，有清泉茂林，众果竹柏、药草之属，莫不毕备。又有水碓、鱼池、土窟，其为娱目欢心之物备矣。时征西大将军祭酒王诩当还长安，余与众贤共送往涧中，昼夜游宴，屡迁其坐。或登高临下，或列坐水滨。时琴瑟笙筑，合载车中，道路并作。及住，令与鼓吹递奏。遂各赋诗，以叙中怀。或不能者，罚酒三斗。感性命之不永，惧凋落之无期。故具列时人官号、姓名、年纪，又写诗箸后。后之好事者，其览之哉！凡三十人，吴王师、议郎、关中侯、始平武功苏绍字世嗣，年五十，为首。」
==========================
《后汉书》卷四十七〈班梁列传·班超〉～57～ 班超字仲升，扶风平陵人，徐令彪之少子也。为人有大志，不修细节。然内孝谨，居家常执勤苦，不耻劳辱。有口辩，而涉猎书传。永平五年，兄固被召诣校书郎，超与母随至洛阳。家贫，常为官佣书以供养。久劳苦，尝辍业投笔叹曰：「大丈夫无它志略，犹当效傅介子、张骞立功异域，以取封侯，安能久事笔研閒乎？」左右皆笑之。超曰：「小子安知壮士志哉！」其后行诣相者，曰：「祭酒，布衣诸生耳，[四]而当封侯万里之外。」超问其状。相者指曰：「生燕颔虎颈，飞而食肉，此万里侯相也。」久之，显宗问固「卿弟安在」，固对「为官写书，受直以养老母」。帝乃除超为兰台令史，后坐事免官。
==========================
《国语》卷二十一〈越语下·范蠡乘轻舟以浮于五湖〉～658～ 反至五湖，范蠡辞于王曰：「君王勉之，臣不复入越国矣。」王曰：「不谷疑子之所谓者何也？」对曰：「臣闻之，为人臣者，君忧臣劳，君辱臣死。昔者君王辱于会稽，臣所以不死者，为此事也。今事已济矣，蠡请从会稽之罚。」王曰：「所不掩子之恶，扬子之美者，使其身无终没于越国。子听吾言，与子分国。不听吾言，身死，妻子为戮。」范蠡对曰：「臣闻命矣。君行制，臣行意。」遂乘轻舟以浮于五湖，莫知其所终极。王命工以良金写范蠡之状而朝礼之，浃日而令大夫朝之，环会稽三百里者以为范蠡地，曰：「后世子孙，有敢侵蠡之地者，使无终没于越国，皇天后土、四乡地主正之。」 《史记》卷一百二十九〈货殖列传〉～3257～ 范蠡既雪会稽之耻，乃喟然而叹曰：「计然之策七，越用其五而得意。既已施于国，吾欲用之家。」乃乘扁舟浮于江湖，变名易姓，适齐为鸱夷子皮，之陶为朱公。朱公以为陶天下之中，诸侯四通，货物所交易也。乃治产积居。与时逐而不责于人。故善治生者，能择人而任时。十九年之中三致千金，再分散与贫交疏昆弟。此所谓富好行其德者也。后年衰老而听子孙，子孙脩业而息之，遂至巨万。故言富者皆称陶朱公。 《吴越春秋》卷十〈勾践伐吴外传·勾践二十四年〉 二十四年九月丁未，范蠡辞于王，曰：「臣闻主忧臣劳，主辱臣死，义一也。今臣事大王，前则无灭未萌之端，后则无救已倾之祸。虽然，臣终欲成君霸国，故不辞一死一生。臣窃自惟乃使于吴王之惭辱。蠡所以不死者，诚恐谗于太宰嚭，成伍子胥之事，故不敢前死，且须臾而生。夫耻辱之心，不可以大，流汗之愧，不可以忍。幸赖宗庙之神灵，大王之威德，以败为成，斯汤武克夏商而成王业者。定功雪耻，臣所以当席日久。臣请从斯辞矣。」越王恻然泣下沾衣。言曰：「国之士大夫是子，国之人民是子，使孤寄身托号以俟命矣。今子云去，欲将逝矣，是天之弃越而丧孤也，亦无所恃者矣。孤窃有言，公位乎，分国共之，去乎，妻子受戮。」范蠡曰：「臣闻君子俟时，计不数谋，死不被疑，内不自欺。臣既逝矣，妻子何法乎？王其勉之，臣从此辞。」乃乘扁舟，出三江，入五湖，人莫知其所适。
==========================
《毛诗正义·周颂·臣工之什·振鹭》～730～ 振鹭于飞，于彼西雍。我客戾止，亦有斯容。 旧题晋·张华注《禽经》 寀寮雍雍，鸿仪鹭序。晋·张华注：「鹭，白鹭也。小不逾大，飞有次序。百官缙绅之象。《诗》以振比百寮，雍容喻朝美。」 《隋书》卷十四〈音乐志中〉～327～ 北齐《食举乐十曲》其二：彤庭烂景，丹陛流光。怀黄绾白，鹓鹭成行。
==========================
《张璠后汉纪·和帝纪·永元二年》～692～ 窦宪字伯度，拜车骑将军，与北单于战于稽落山，大破之。宪遂登燕然山，去塞三千馀里，刻石以纪汉功，纪威德也。 《后汉书》卷二十三〈窦融列传·窦宪〉～84～ 宪惧诛，自求击匈奴以赎死。会南单于请兵北伐，乃拜宪车骑将军，金印紫绶，官属依司空，以执金吾耿秉为副，发北军五校、黎阳、雍营、缘边十二郡骑士，及羌胡兵出塞。明年，宪与秉各将四千骑及南匈奴左谷蠡王师子万骑出朔方鸡鹿塞，南单于屯屠河，将万馀骑出满夷谷，度辽将军邓鸿及缘边义从羌胡八千骑，与左贤王安国万骑出阳塞，皆会涿邪山。宪分遣副校尉阎盘、司马耿夔、耿谭将左谷蠡王师子、右呼衍王须訾等，精骑万馀，与北单于战于稽落山，大破之，虏众崩溃，单于遁走，追击诸部，遂临私渠比鞮海。斩名王已下万三千级，获生口马牛羊橐驼百馀万头。于是温犊须、日逐、温吾、夫渠王柳鞮等八十一部率众降者，前后二十馀万人。宪、秉遂登燕然山，去塞三千馀里，刻石勒功，纪汉威德，令班固作铭曰：……
==========================
《史记》卷一百二〈张释之冯唐列传·冯唐〉 唐以孝著，为中郎署长，事文帝。文帝辇过，问唐曰：「父老何自为郎？家安在？」唐具以实对。文帝曰：「吾居代时，吾尚食监高袪数为我言赵将李齐之贤，战于钜鹿下。今吾每饭，意未尝不在钜鹿也。父知之乎？」唐对曰：「尚不如廉颇、李牧之为将也。」上曰：「何以？」唐曰：「臣大父在赵时，为官率将，善李牧。臣父故为代相，善赵将李齐，知其为人也。」上既闻廉颇、李牧为人，良说，而搏髀曰：「嗟乎！吾独不得廉颇、李牧时为吾将，吾岂忧匈奴哉！」唐曰：「主臣！陛下虽得廉颇、李牧，弗能用也。」上怒，起入禁中。良久，召唐让曰：「公柰何众辱我，独无閒处乎？」唐谢曰：「鄙人不知忌讳。」当是之时，匈奴新大入朝，杀北地都尉卬。上以胡寇为意，乃卒复问唐曰：「公何以知吾不能用廉颇、李牧也？」唐对曰：「臣闻上古王者之遣将也，跪而推毂，曰阃以内者，寡人制之；阃以外者，将军制之。军功爵赏皆决于外，归而奏之。此非虚言也。臣大父言，李牧为赵将居边，军市之租皆自用飨士，赏赐决于外，不从中扰也。委任而责成功，故李牧乃得尽其智能，遣选车千三百乘，彀骑万三千，百金之士十万，是以北逐单于，破东胡，灭澹林，西抑彊秦，南支韩、魏。当是之时，赵几霸。其后会赵王迁立，其母倡也。王迁立，乃用郭开谗，卒诛李牧，令颜聚代之。是以兵破士北，为秦所禽灭。今臣窃闻魏尚为云中守，其军市租尽以飨士卒，出私养钱，五日一椎牛，飨宾客军吏舍人，是以匈奴远避，不近云中之塞。虏曾一入，尚率车骑击之，所杀其众。夫士卒尽家人子，起田中从军，安知尺籍伍符。终日力战，斩首捕虏，上功莫府，一言不相应，文吏以法绳之。其赏不行而吏奉法必用。臣愚，以为陛下法太明，赏太轻，罚太重。且云中守魏尚坐上功首虏差六级，陛下下之吏，削其爵，罚作之。由此言之，陛下虽得廉颇、李牧，弗能用也。臣诚愚，触忌讳，死罪死罪！」文帝说。是日令冯唐持节赦魏尚，复以为云中守，而拜唐为车骑都尉，主中尉及郡国车士。七年，景帝立，以唐为楚相，免。武帝立，求贤良，举冯唐。唐时年九十馀，不能复为官，乃以唐子冯遂为郎。遂字王孙，亦奇士，与余善。
==========================
《全上古三代秦汉三国六朝文·全晋文》卷一百十二〈陶潜·晋故征西大将军长史孟府君传〉～20～2～ 君讳嘉，字万年，江夏鄂人也。曾祖父宗，以孝行称，仕吴司马。祖父揖，元康中为庐陵太守。宗葬武昌新阳县，子孙家焉，遂为县人也。君少失父，奉母二弟居。娶大司马长沙桓公陶侃第十女，闺门孝友，人无能閒，乡闾称之。冲默有远量，弱冠俦类咸敬之。同郡郭逊，以清操知名，时在君右，常叹君温雅平旷，自以为不及。逊从弟立，亦有才志，与君同时齐誉，每推服焉。由是名冠州里，声流京邑。太尉颍川庾亮以帝舅民望，受分陜之重，镇武昌，并领江州，辟君部庐陵从事。下郡还，亮引见，问风俗得失，对曰：「嘉不知。」还传当问从吏。亮以麈尾掩口而笑。诸从事既去，唤弟翼语之日：「孟嘉故是盛德人也。」君既辞出外，自除吏便步归家。母在堂，兄弟共相欢乐，怡怡如也。旬有馀，。更版为劝学从事。时亮崇脩学校，高选儒官，以君望实，故应尚德之举。太傅河南褚，简穆有器识，时为豫章太守。出朝宗。亮正旦大会，州府人士，率多时彦君在坐次甚远。裒问亮：「江州有孟嘉，其人何在。」亮云在坐，卿但自觅。裒历观，遂指君谓亮曰：「将无是邪。」亮欣然而笑，喜裒之得君，奇君为裒之所得，乃益器焉。举秀才，又为安西将军庾翼府功曹，再为江州别驾巴丘令，征西大将军谯国桓温参军。君色和而正，温甚重之。九月九日，温游龙山，参佐毕集，四弟二甥咸在坐。时佐吏并著戎服，有风吹君帽堕落。温目左右及宾客勿言，以观其举止。君初不自觉，良久如厕。温命取以还之。廷尉太原孙盛为咨议参军，时在坐。温命纸笔，令嘲之。文成示温。温以著坐处。君归见嘲，笑而请笔作荅。了不容思，文辞超卓，四坐叹之。 《晋书》卷九十八〈桓温列传·孟嘉〉～2580～ 孟嘉字万年，江夏鄳人，吴司空宗曾孙也。嘉少知名，太尉庾亮领江州，辟部庐陵从事。嘉还都，亮引问风俗得失，对曰：「还传当问吏。」亮举麈尾掩口而笑，谓弟翼曰：「孟嘉故是盛德人。」转劝学从事。褚裒时为豫章太守，正旦朝亮，裒有器识，亮大会州府人士，嘉坐次甚远。裒问亮：「闻江州有孟嘉，其人何在？」亮曰：「在坐，卿但自觅。」裒历观，指嘉谓亮曰：「此君小异，将无是乎？」亮欣然而笑，喜裒得嘉，奇嘉为裒所得，乃益器焉。后为征西桓温参军，温甚重之。九月九日，温燕龙山，僚佐毕集。时佐吏并著戎服，有风至，吹嘉帽堕落，嘉不之觉。温使左右勿言，欲观其举止。嘉良久如厕，温令取还之，命孙盛作文嘲嘉，著嘉坐处。嘉还见，即答之，其文甚美，四坐嗟叹。 《世说新语笺疏》中卷上〈识鉴〉 「武昌孟嘉作庾太尉州从事，已知名。褚太傅有知人鉴，罢豫章还，过武昌，问庾曰：『闻孟从事佳，今在此不？』庾云：『卿自求之。』褚眄睐良久，指嘉曰：『此君小异，得无是乎？』庾大笑曰：『然！』于时既叹褚之默识，又欣嘉之见赏。」南朝梁·刘孝标注引《孟嘉别传》曰：「嘉字万年，江夏鄳人。曾祖父宗，吴司空。祖父揖，晋庐陵太守。宗葬武昌阳新县，子孙家焉。嘉少以清操知名。太尉庾亮，领江州，辟嘉部庐陵从事。下都还，亮引问风俗得失。对曰：『待还，当问从事吏。』亮举麈尾掩口而笑，语弟翼曰：『孟嘉故是盛德人。』转劝学从事。太傅褚裒有器识，亮正旦大会，裒问亮：『闻江州有孟嘉，何在？』亮曰：『在坐，卿但自觅。』裒历观久之，指嘉曰：『将无是乎？』亮欣然而笑，喜裒得嘉，奇嘉为裒所得，乃益器之。后为征西桓温参军，九月九日温游龙山，参寮毕集，时佐史并著戎服，风吹嘉帽堕落，温戒左右勿言，以观其举止。嘉初不觉，良久如厕，命取还之。令孙盛作文嘲之，成，箸嘉坐。嘉还即答，四坐嗟叹。」
==========================
《战国策》卷十一〈齐四·齐人有冯谖者〉～395～ 齐人有冯谖者，贫乏不能自存，使人属]孟尝君，愿寄食门下。孟尝君曰：「客何好？」曰：「客无好也。」曰：「客何能？」曰：「客无能也。」孟尝君笑而受之曰：「诺。」左右以君贱之也，食以草具。居有顷，倚柱弹其剑，歌曰：「长铗归来乎！食无鱼。」左右以告。孟尝君曰：「食之，比门下之客。」居有顷，复弹其铗，歌曰：「长铗归来乎！出无车。」左右皆笑之，以告。孟尝君曰：「为之驾，比门下之车客。」于是乘其车，揭其剑，过其友曰：「孟尝君客我。」后有顷，复弹其剑铗，歌曰：「长铗归来乎！无以为家。」左右皆恶之，以为贪而不知足。孟尝君问：「冯公有亲乎？」对曰：「有老母。」孟尝君使人给其食用，无使乏。于是冯谖不复歌。后孟尝君出记，问门下诸客：「谁习计会，能为文收责于薛者乎？」冯谖署曰：「能。」孟尝君怪之，曰：「此谁也？」左右曰：「乃歌夫长铗归来者也。」孟尝君笑曰：「客果有能也，吾负之，未尝见也。」请而见之，谢曰：「文倦于事，愦于忧，而性懦愚，沉于国家之事，开罪于先生。先生不羞，乃有意欲为收责于薛乎？」冯谖曰：「愿之。」于是约车治装，载券契而行，辞曰：「责毕收，以何市而反？」孟尝君曰：「视吾家所寡有者。」驱而之薛，使吏召诸民当偿者，悉来合券。券合，起矫命以责赐诸民，因烧其券，民称万岁。长驱到齐，晨而求见。孟尝君怪其疾也，衣冠而见之，曰：「责毕收乎？来何疾也！」曰：「收毕矣。」「以何市而反？」冯谖曰：「君云『视吾家所寡有者』。臣窃计，君宫中积珍宝，狗马实外，美人充下陈。君家所寡有者以义耳！窃以为君市义。」孟尝君曰：「市义柰何？」曰：「今君有区区之薛，不拊爱子其民，因而贾利之。臣窃矫君命，以责赐诸民，因烧其券，民称万岁。乃臣所以为君韨义也。」孟尝君不说，曰：「诺，先生休矣！」后期年，齐王谓孟尝君曰：「寡人不敢以先王之臣为臣。」孟尝君就国于薛，未至百里，民扶老携幼，迎君道中。 《史记》卷七十五〈孟尝君列传〉～2359～ 初，冯驩闻孟尝君好客，蹑蹻而见之。孟尝君曰；「先生远辱，何以教文也？」冯驩曰：「闻君好士，以贫身归于君。」孟尝君置传舍十日，孟尝君问传舍长曰：「客何所为？」答曰：「冯先生甚贫，犹有一剑耳，又蒯缑。弹其剑而歌曰『长铗归来乎，食无鱼』。」孟尝君迁之幸舍，食有鱼矣。五日，又问传舍长。答曰：「客复弹剑而歌曰『长铗归来乎，出无舆』。」孟尝君迁之代舍，出入乘舆车矣。五日，孟尝君复问传舍长。舍长答曰：「先生又尝弹剑而歌曰『长铗归来乎，无以为家』。」孟尝君不悦。
==========================
《汉书》卷九十八〈元后列传〉～408～ 后五年，诸吏散骑安成侯崇薨，谥曰共侯。有遗腹子奉世嗣侯，太后甚哀之。明年，河平二年，上悉封舅谭为平阿侯，商成都侯，立红阳侯，根曲阳侯，逢时高平侯。五人同日封，故世谓之「五侯」。 《后汉书》卷六十六〈陈王列传·陈蕃〉～264～ 小家畜产百万之资，子孙尚耻愧失其先业，况乃产兼天下，受之先帝，而欲懈怠以自轻忽乎？诚不爱己，不当念先帝得之勤苦邪？前梁氏五族，毒遍海内。唐·李贤注：「五侯谓胤、让、淑、忠、戟五人，与冀同时诛。」 《后汉书》卷七十八〈宦者列传·单超〉～2520～ 初，梁冀两妹为顺桓二帝皇后，冀代父商为大将军，再世权戚，威振天下。冀自诛太尉李固、杜乔等，骄横益甚，皇后乘埶忌恣，多所鸩毒，上下钳口，莫有言者。帝逼畏久，恒怀不平，恐言泄，不敢谋之。延熹二年，皇后崩，帝因如厕，独呼衡问：「左右与外舍不相得者皆谁乎？」衡对曰：「单超、左悹前诣河南尹不疑，礼敬小简，不疑收其兄弟送洛阳狱，二人诣门谢，乃得解。徐璜、具瑗常私忿疾外舍放横，口不敢道。」于是帝呼超、悹入室，谓曰：「梁将军兄弟专固国朝，迫胁外内，公卿以下从其风旨。今欲诛之，于常侍意何如？」超等对曰：「诚国奸贼，当诛日久。臣等弱劣，未知圣意何如耳。」帝曰：「审然者，常侍密图之。」对曰：「图之不难，但恐陛下复中狐疑。」帝曰：「奸臣胁国，当伏其罪，何疑乎！」于是更召璜、瑗等五人，遂定其议，帝齧超臂出血为盟。于是诏收冀及宗亲党与悉诛之。悹、衡迁中常侍，封超新丰侯，二万户，璜武原侯，瑗东武阳侯，各万五千户，赐钱各千五百万；悹上蔡侯，衡汝阳侯，各万三千户，赐钱各千三百万。五人同日封，故世谓之「五侯」。又封小黄门刘普、赵忠等八人为乡侯。自是权归宦官，朝廷日乱矣。 《资治通鉴》卷五十五〈汉纪四十七·孝桓皇帝中·延熹九年〉～789～ 太尉陈蕃、司空刘茂共谏，请质、?、超、浮等罪；帝不悦。有司劾奏之，茂不敢复言。蕃乃独上疏曰：「今寇贼在外，四支之疾；内政不理，心腹之患。臣寝不能寐，食不能饱，实忧左右日亲，忠言日疏，内患渐积，外难方深。陛下超从列侯，继承天位，小家畜产百万之资，子孙尚耻愧失其先业，况乃产兼天下，受之先帝，而欲懈怠以自轻忽乎！诚不爱己，不当念先帝得之勤苦邪！前梁氏五侯，毒遍海内，天启圣意，收而戮之。天下之议，冀当小平；明鉴未远，覆车如昨，而近习之权，复相扇结。小黄门赵津、大猾张汎等，肆行贪虐，奸媚左右。前太原太守刘?、南阳太守成质纠而戮之，虽言赦后不当诛杀，原其诚心，在乎去恶，至于陛下，有何悁悁！而小人道长，荧惑圣听，遂使天威为之发怒，必加刑谴，已为过甚，况乃重罚令伏欧刀乎！又，前山阳太守翟超、东海相黄浮，奉公不桡，疾恶如雠，超没侯览财物，浮诛徐宣之罪，并蒙刑坐，不逢赦恕。览之从横，没财已幸；宣犯衅过，死有馀辜。昔丞相申屠嘉召责邓通，雒阳令董宣折辱公主，而文帝从而请之，光武加以重赏，未闻二臣有专命之诛。而今左右群竖，恶伤党类，妄相交构，致此刑谴，闻臣是言，当复啼诉。陛下深宜割塞近习与政之源，引纳尚书朝省之士，练清高，斥黜佞邪。如是天和于上，地洽于下，休祯符瑞，岂远乎哉！」帝不纳。宦官由此疾蕃弥甚，选举奏议，辄以中诏谴却，长史以下多至抵罪，犹以蕃名臣，不敢加害。
==========================
《昭明文选》卷十六、三国魏·向子期（秀）《思旧赋·序》 向秀字子期，河内怀人也。清悟有远识，少为山涛所知，雅好老庄之学。庄周著内外数十篇，历世才士虽有观者，莫适论其旨统也，秀乃为之隐解，发明奇趣，振起玄风，读之者超然心悟，莫不自足一时也。惠帝之世，郭象又述而广之，儒墨之见鄙，道家之言遂盛焉。始，秀欲注，嵇康曰：「此书讵复须注，正是妨人作乐耳。」及成，示康曰：「殊复胜不﹖」又与康论养生，辞难往复，盖欲发康高致也。康善锻，秀为之佐，相对欣然，傍若无人。又共吕安灌园于山阳。康既被诛，秀应本郡计入洛。文帝问曰：「闻有箕山之志，何以在此﹖」秀曰：「以为巢许狷介之士，未达尧心，岂足多慕。」帝甚悦。秀乃自此役，作思旧赋云：余与嵇康、吕安居止接近，其人并有不羁之才。嵇意远而疏，吕心旷而放，其后并以事见法。嵇博综伎艺，于丝竹特妙，临当就命，顾视日影，索琴而弹之。逝将西迈，经其旧庐。于时日薄虞泉，寒冰凄然。邻人有吹笛者，发声寥亮。追想曩昔游宴之好，感音而叹，故作赋曰：将命适于远京兮，遂旋反以北徂。济黄河以汎舟兮，经山阳之旧居。瞻旷野之萧条兮，息余驾乎城隅。践二子之遗兮，历穷巷之空庐。叹黍离之悯周兮，悲麦秀于殷墟。惟追昔以怀今兮，心徘徊以踌躇。栋宇在而弗毁兮，形神逝其焉如。昔李斯之受罪兮，叹黄犬而长吟。悼嵇生之永辞兮，顾日影而弹琴。托运遇于领会兮，寄馀命于寸阴。听鸣笛之慷慨兮，妙声绝而复寻。伫驾言其将迈兮，故援翰以写心。后为散骑侍郎，转黄门侍郎、散骑常侍，在朝不任职，容而已。卒于位。二子：纯、悌。 《昭明文选》卷十六〈赋辛·哀伤〉～720～ 余与嵇康吕安居止接近，其人并有不羁之才。然嵇志远而疏，吕心旷而放，其后各以事见法。嵇博综技艺，于丝竹特妙。临当就命，顾视日影，索琴而弹之。余逝将西迈，经其旧庐。于时日薄虞渊，寒冰凄然！邻人有吹笛者，发声寥亮。追思曩昔游宴之好，感音而叹，故作赋云：将命适于远京兮，遂旋反以北徂。济黄河以汎舟兮，经山阳之旧居。瞻旷野之萧条兮，息余驾乎城隅。践二子之遗迹兮，历穷巷之空庐。叹黍离之悯周兮，悲麦秀于殷墟。惟追昔以怀今兮，心徘徊以踌躇。栋宇在而弗毁兮，形神逝其焉如。昔李斯之受罪兮，叹黄犬而长吟。悼嵇生之永辞兮，顾日影而弹琴。托运遇于领会兮，寄馀命于寸阴。听鸣笛之慷慨兮，妙声绝而复寻。伫驾言其将迈兮，故援翰以写心。 《昭明文选》卷二十一南朝宋·颜延年（延之）《五君咏五首·向常侍》 向秀甘淡薄。深心托豪素。探道好渊玄。观书鄙章句。交吕既鸿轩。攀嵇亦凤举。流连河里游。恻怆山阳赋。唐·刘良注：「〈山阳赋〉即〈思旧赋〉也。」
==========================
《楚辞》卷一《离骚》 「吾令羲和弭节兮，望崦嵫而勿迫。」东汉·王逸注：「羲和，日御也。」
==========================
《庄子》杂篇·卷八下《则阳》 「仲尼曰：『是圣人仆也。是自埋于民，自藏于畔。其声销，其志无穷，其口虽言，其心未尝言，方且与世违而心不屑与之俱。是陆沈者也，是其市南宜僚邪？』」晋·郭象注：「人中隐者，譬无水而沈也。」
==========================
《穆天子传》卷一 吉日甲子，天子宾于西王毋。……乙丑，天子觞西王毋于瑶池之上，西王毋为天子谣。
==========================
《史记》卷一百一十七〈司马相如列传〉～3063～ 相如既病免，家居茂陵。天子曰：「司马相如病甚，可往从悉取其书；若不然，后失之矣。」使所忠往，而相如已死，家无书。问其妻，对曰：「长卿固未尝有书也。时时著书，人又取去，即空居。长卿未死时，为一卷书，曰有使者来求书，奏之。无他书。」其遗札书言封禅事，奏所忠。忠奏其书，天子异之。
==========================
《汉书》卷五十八〈公孙弘卜式儿宽列传·公孙弘〉～263～ 公孙弘，菑川薛人也。少时为狱吏，有罪，免。家贫，牧豕海上。年四十馀，乃学春秋杂说……元朔中，代薛泽为丞相。先是，汉常以列侯为丞相，唯弘无爵，上于是下诏曰：「朕嘉先圣之道，开广门路，宣招四方之士，盖古者任贤而序位，量能以授官，劳大者厥禄厚，德盛者获爵尊，故武功以显重，而文德以行褒。其以高成之平津乡户六百五十封丞相弘为平津侯。」其后以为故事，至丞相封，自弘始也……时上方兴功业，娄举贤良。弘自见为举首，起徒步，数年至宰相封侯，于是起客馆，开东阁以延贤人，与参谋议。弘身食一肉，脱粟饭，故人宾客仰衣食，奉禄皆以给之，家无所馀。然其性意忌，外宽内深。诸常与弘有隙，无近远，虽阳与善，后竟报其过。杀主父偃，徙董仲舒胶西，皆弘力也。唐·颜师古注：「閤者，小门也，东向开之，避当庭门而引宾客，以别于掾史官属也。」 《西京杂记》卷四～082～2～ 平津侯自以布衣为宰相，乃开东阁营客馆以招天下之士。其一曰钦贤馆以待大贤，次曰翘材馆以待大才，次曰接士馆以待国士。其有德任毗赞佐理阴阳者处钦贤之馆，其有才堪九列将军二千石者居翘材之馆，其有一介之善一方之艺居接士之馆。而躬身菲薄，所得俸禄以奉待之。 《宋书》卷十五〈礼志二〉～42～ 三公黄閤，前史无其义。史臣按，礼记「士韠与天子同，公侯大夫则异」。郑玄注：「士贱，与君同，不嫌也。」夫朱门洞启，当阳之正色也。三公之与天子，礼秩相亚，故黄其閤，以示谦不敢斥天子，盖是汉来制也。张超与陈公笺，「拜黄閤将有日月」是也。
==========================
《昭明文选》卷二十九〈诗己·杂诗上·四愁诗四首〉～356～ 序：「张衡不乐久处机密，阳嘉中，出为河间相。时国王骄奢，不遵法度，又多豪右并兼之家。衡下车，治威严，能内察属县，奸滑行巧劫，皆密知名，下吏收捕，尽服摛。诸豪侠游客，悉惶惧逃出境。郡中大治，争讼息，狱无系囚。时天下渐毙，郁郁不得志，为四愁诗。屈原以美人为君子，以珍宝为仁义，以水深雪雰为小人。思以道术相报，贻于时君，而惧谗邪不得以通。其辞曰：一思曰：我所思兮在太山，欲往从之梁父艰。侧身东望涕沾翰。美人赠我金错刀，何以报之英琼瑶？路远莫致倚逍遥，何为怀忧心烦劳？二思曰：我所思兮在桂林，欲往从之湘水深。侧身南望涕沾襟。美人赠我金琅玕，何以报之双玉盘？路远莫致倚惆怅，何为怀忧心烦伤？三思曰：我所思兮在汉阳，欲往从之陇阪长。侧身西望涕沾裳。美人赠我貂襜褕，何以报之明月珠？路远莫致倚踟躅，何为怀忧心烦纡？四思曰。我所思兮在雁门。欲往从之雪雰雰。侧身北望涕沾巾。美人赠我锦绣段。何以报之青玉案。路远莫致倚增叹。何为怀忧心烦惋。」
==========================
《汉书》卷九十二〈游侠列传·陈遵〉 陈遵字孟公，杜陵人也。……遵少孤，与张竦伯松俱为京兆史。竦博学通达，以廉俭自守，而遵放纵不拘，操行虽异，然相亲友，哀帝之末俱著名字，为后进冠。……遵耆酒，每大饮，宾客满堂，辄关门，取客车辖投井中，虽有急，终不得去。尝有部刺史奏事，过遵，值其方饮，刺史大穷，候遵沾醉时，突入见遵母，叩头自白当对尚书有期会状，母乃令从后閤出去。遵大率常醉，然事亦不废。
==========================
《昭明文选》卷十一〈赋己·游览·登楼赋〉～489～ 登兹楼以四望兮，聊暇日以销忧。背坟衍之广陆兮，临隰之沃流。北弥陶牧，西接昭丘。华实蔽野，黍稷盈畴。虽信美而非吾土兮，曾何足以少留？遭纷浊而迁逝兮，漫踰纪以迄今。情眷眷而怀归兮，孰忧思之可任？凭轩槛以遥望兮，向北风而开襟。平原远而极目兮，蔽荆山之高岑。路逶迤而脩迥兮，川既漾而济深。悲旧乡之壅隔兮，涕横坠而弗禁。引唐·李善注引盛弘之《荆州记》曰：「当阳县城楼，王仲宣登之而作赋。」又引唐·刘良注：「仲宣避难荆州，依刘表，遂登江陵城楼，因怀旧而有此作，述其进退危惧之状。」 《三国志》卷二十一〈魏书·王粲传〉～597～ 王粲字仲宣，山阳高平人也。曾祖父龚，祖父畅，皆为汉三公。父谦，为大将军何进长史。进以谦名公之冑，欲与为婚，见其二子，使择焉。谦弗许。以疾免，卒于家。……时董卓作乱，仲宣避难荆州，依刘表，遂登江陵城楼，因怀归而有此作，述其进退危惧之状。 《三国志》卷二十一〈魏书·王粲传〉～597～ 年十七，司徒辟，诏除黄门侍郎，以西京扰乱，皆不就。乃之荆州依刘表。表以粲貌寝而体弱通侻，不甚重也。表卒。粲劝表子琮，令归太祖。引唐·李善注：「盛弘之《荆州记》曰：『当阳县城楼，王仲宣登之而作赋。』」又引唐·刘良注：「仲宣避难荆州，依刘表，遂登江陵城楼，因怀旧而有此作，述其进退危惧之状。」
==========================
《论语注疏·微子》～65～ 长沮、桀溺耦而耕，孔子过之，使子路问津焉。长沮曰：「夫执舆者为谁？」子路曰：「为孔丘。」曰：「是鲁孔丘与？」曰：「是也。」曰：「是知津矣。」问于桀溺，桀溺曰：「子为谁？」曰：「为仲由。」曰：「是鲁孔丘之徒与？」对曰：「然。」曰：「滔滔者天下皆是也，而谁以易之？且而与其从辟人之士也，岂若从辟世之士哉？」耰而不辍。子路行以告。夫子怃然曰：「鸟兽不可与同群，吾非斯人之徒与而谁与？天下有道，丘不与易也。」
==========================
《全上古三代秦汉三国六朝文·全晋文》卷一百十一〈陶潜·与子俨等书〉～2097～ 告俨、俟、份、佚、佟。夫天地赋命，有生必有终，自古圣贤，谁能独免。子夏言曰：「死生有命，富贵在天。」四友之人，亲受音旨。发斯谈者，岂非穷达不可妄求，寿夭永无外请故邪。吾年过五十，少而穷苦荼毒。每以家毙，东西游走。性刚才拙，与物多忤。自量为已，必贻俗患，僶俛辞世，使汝等幼而饥寒耳。余尝感孺仲贤妻之言，败絮自拥，何惭儿子，此既一事矣。但恨邻靡二仲，室无莱妇，抱兹苦心，良独罔罔。少年来好书，偶爱闲静。开卷有得，更欣然忘食。见树木交荫，时鸟变声，亦复欢然有喜。常言五六月中，北窗下卧。遇凉风暂至，自谓是羲皇上人。意浅识陋，谓斯言可保。日月遂往，机巧好疏。缅求在昔，眇然如何。疾患以来，渐就衰损。亲旧不遗，每以药石见救。自恐大分将有限也，恨汝辈稚小，家贫无役，柴水之劳，何时可免？念之在心，若何可言。然汝等虽不同生，当思四海皆兄弟之义，鲍叔管仲，分财无猜。归生伍举，班荆道旧，遂能以败为成。因丧立功，他人尚尔，况同父之人哉？颍川韩元长，汉末名士，身处卿佐，八十而终。兄弟同居，至于没齿。济北泛稚春，晋时操行人也。七世同财，家人无怨色。诗云：「高山仰止，景行行止。」虽不能尔，至心尚之。汝其慎哉，吾复何言。 《晋书》卷九十四〈隐逸列传·陶潜〉～2462～ 其亲朋好事，或载酒肴而往，潜亦无所辞焉。每一醉，则大适融然。又不营生业，家务悉委之儿仆。未尝有喜愠之色，惟遇酒则饮，时或无酒，亦雅咏不辍。尝言夏月虚闲，高卧北窗之下，清风飒至，自谓羲皇上人。性不解音，而畜素琴一张，弦徽不具，每朋酒之会，则抚而和之，曰：「但识琴中趣，何劳弦上声！」
==========================
《先秦汉魏晋南北朝诗·梁诗》卷一〈萧衍·乐府·河中之水歌〉～520～ 河中之水向东流，洛阳女儿名莫愁。莫愁十三能织绮，十四采桑南陌头。十五嫁为卢家妇，十六生儿字阿侯。卢家兰室桂为梁，中有郁金苏合香。头上金钗十二行，足下丝履五文章。珊瑚挂镜烂生光，平头奴子擎履箱。人生富贵何所望，恨不早嫁东家王。 《唐书》卷二十九〈音乐志二·清乐〉～065～ 莫愁乐，出于石城乐。石城有女子名莫愁，善歌谣，石城乐和中复有「莫愁」声，故歌云：「莫愁在何处？莫愁石城西。艇子打两桨，催送莫愁来。」
==========================
《全上古三代秦汉三国六朝文·全汉文》卷二十〈淮南小山·招隐士〉 桂树丛生兮山之幽，偃蹇连蜷兮枝相缭。山气巃嵷兮石嵯峨，溪谷崭岩兮水曾波。猿狖群啸兮虎豹原，攀援桂枝兮聊淹留。王孙游兮不归，春草生兮萋萋。岁暮兮不自聊，蟪蛄鸣兮啾啾。坱兮轧，山曲岪，心淹留兮恫慌忽。罔兮沕，憭兮慄，虎豹穴。丛薄深林兮，人上慄。嵚岑埼礒兮碅磳磈硊，树轮相纠兮林木茷骫。青莎杂树兮薠草靃靡，白鹿麔麚兮或腾或倚。状儿崟崟兮峨峨，凄凄兮漇漇。猕猴兮熊罴，慕类兮以悲。攀援桂枝兮聊淹留。虎豹斗兮熊罴咆，禽兽骇兮亡其曹。王孙兮归来，山中兮不可以久留。
==========================
《楚辞补注》卷八〈九辩〉～88～ 岂不郁陶而思君兮，君之门以九重。东汉·王逸注：「闺阑扃闭，道路塞也。一云闺闼。五臣云：虽思见君，而君门深邃，不可至也。」
==========================
《战国策》卷十三《齐策六》 王孙贾年十五，事闵王。王出走，失王之处。其母曰：「女朝出而晚来，则吾倚门而望；女暮出而不还，则吾倚闾而望。女今事王，王出走，女不知其处，女尚何归？」
==========================
《三国志》卷二十一〈魏书·王粲传·阮籍〉～604～ 瑀子籍，才藻艳逸，而倜傥放荡，行己寡欲，以庄周为模则。官至步兵校尉。南朝宋·裴松之注引《魏氏春秋》曰：「籍旷达不羁，不拘礼俗。性至孝，居丧虽不率常检，而毁几至灭性。兖州刺史王昶请与相见，终日不得与言，昶叹赏之，自以不能测也。太尉蒋济闻而辟之，后为尚书郎、曹爽参军，以疾归田里。岁馀，爽诛，太傅及大将军乃以为从事中郎。后朝论以其名高，欲显崇之，籍以世多故，禄仕而已，闻步兵校尉缺，厨多美酒，营人善酿酒，求为校尉，遂纵酒昏酣，遗落世事。」 《世说新语笺疏》下卷上〈任诞〉～730～ 步兵校尉缺，厨中有贮酒数百斛，阮籍乃求为步兵校尉。注引《文士传》曰：「籍放诞有傲世情，不乐仕宦。晋文帝亲爱籍，恒与谈戏，任其所欲，不迫以职事。籍常从容曰：『平生曾游东平，乐其土风，愿得为东平太守。』文帝说，从其意。籍便骑驴径到郡，皆坏府舍诸壁障，使内外相望，然后教令清宁。十馀日，便复骑驴去。后闻步兵厨中有酒三百石，忻然求为校尉。于是入府舍，与刘伶酣饮。」
==========================
《艺文类聚》卷九〈水部下·谷〉～75～ 《韩子》曰：昔齐桓公入山，问父老，此为何谷？答曰：「臣旧畜牛生犊，以子买驹，少年谓牛不生驹，遂持而去。傍邻谓臣愚，遂名为愚公谷。」 《说苑》卷七〈政理〉～96～ 齐桓公出猎，逐鹿而走入山谷之中，见一老公而问之曰：「是为何谷？」对曰：「为愚公之谷。」桓公曰：「何故？」对曰：「以臣名之。」桓公曰：「今视公之仪状，非愚人也，何为以公名？」对曰：「臣请陈之，臣故畜牸牛生子而大，卖之而买驹，少年曰：『牛不能生马。』遂持驹去。傍邻闻之，以臣为愚，故名此谷为愚公之谷。」桓公曰：「公诚愚矣，夫何为而与之？」桓公遂归。明日朝，以告管仲，管仲正衿再拜曰：「此夷吾之愚也，使尧在上，咎繇为理，安有取人之驹者乎？若有见暴如是叟者，又必不与也，公知狱讼之不正，故与之耳，请退而修政。」孔子曰：「弟子记之，桓公，霸君也；管仲，贤佐也；犹有以智为愚者也，况不及桓公管仲者也。」
==========================
《法言义疏》卷八〈问神〉～73～ 或曰：「君子病没世而无名，盍势诸名卿，可几也。」曰：「君子德名为几。梁、齐、赵、楚之君非不富且贵也，恶乎成名？谷口郑子真，不屈其志，而耕乎岩石之下，名振于京师。岂其卿！岂其卿！」 《汉书》卷七十二〈王贡两龚鲍列传〉 其后谷口有郑子真，蜀有严君平，皆修身自保，非其服弗服，非其食弗食。成帝时，元舅大将军王凤以礼聘子真，子真遂不诎而终。君平卜筮于成都韨，以为「卜筮者贱业，而可以惠众人。有邪恶非正之问，则依蓍龟为言利害。与人子言依于孝，与人弟言依于顺，与人臣言依于忠，各因势导之以善，从吾言者，已过半矣。」裁日阅数人，得百钱足自养，则闭肆下帘而授老子。博览亡不通，依老子、严周之指著书十馀万言。扬雄少时从游学，以而仕京师显名，数为朝廷在位贤者称君平德。杜陵李彊素善雄，久之为益州牧，喜谓雄曰：「吾真得严君平矣。」雄曰：「君备礼以待之，彼人可见而不可得诎也。」彊心以为不然。及至蜀，致礼与相见，卒不敢言以为从事，乃叹曰：「杨子云诚知人！」君平年九十馀，遂以其业终，蜀人爱敬，至今称焉。及雄著书言当世士，称此二人。其论曰：「或问：君子疾没世而名不称，盍势诸？名，卿可几。曰：君子德名为几。梁、齐、楚、赵之君非不富且贵也，恶虖成其名！谷口郑子真不诎其志，耕于岩石之下，名震于京师，岂其卿？岂其卿？楚两龚之絜，其清矣乎！蜀严湛冥，不作苟见，不治苟得，久幽而不改其操，虽随、和何以加诸？举兹以旃，不亦宝乎！」
==========================
《史记》卷四十一〈越王句践世家〉～75～ 范蠡事越王句践，既苦身戮力，与句践深谋二十馀年，竟灭吴，报会稽之耻，北渡兵于淮以临齐、晋，号令中国，以尊周室，句践以霸，而范蠡称上将军。还反国，范蠡以为大名之下，难以久居，且句践为人可与同患，难与处安，为书辞句践曰：「臣闻主忧臣劳，主辱臣死。昔者君王辱于会稽，所以不死，为此事也。今既以雪耻，臣请从会稽之诛。」句践曰：「孤将与子分国而有之。不然，将加诛于子。」范蠡曰：「君行令，臣行意。」乃装其轻宝珠玉，自与其私徒属乘舟浮海以行，终不反。于是句践表会稽山以为范蠡奉邑。范蠡浮海出齐，变姓名，自谓鸱夷子皮，耕于海畔，苦身戮力，父子治产。
==========================
《史记》卷一百九〈李将军列传〉～2878～ 太史公曰：「传曰『其身正，不令而行；其身不正，虽令不从』。其李将军之谓也？余睹李将军悛悛如鄙人，口不能道辞。及死之日，天下知与不知，皆为尽哀。彼其忠实心诚信于士大夫也？谚曰『桃李不言，下自成蹊』。此言虽小，可以谕大也。」唐·司马贞《史记索隐》：「姚氏云：『桃李本不能言，但以华实感物，故人不期而往，其下自成蹊径也。以喻广虽不能出辞，能有所感，而忠心信物故也。』」
==========================
《昭明文选》卷五〈赋丙·京都下·吴都赋〉～25～ 其荒陬谲诡，则有龙穴内蒸，云雨所储。陵鲤若兽，浮石若桴。双则比目，片则王馀。穷陆饮木，极沈水居。泉室潜织而卷绡，渊客慷慨而泣珠。开北户以向日，齐南冥于幽都。晋·刘逵注：「水居，鲛人水底居也。俗传鲛人从水中出，曾寄寓人家，积日卖绡，绡者，竹孚俞也。鲛人临去，从主人索器，泣而出珠满盘，以与主人。」 《艺文类聚》卷八十四〈宝玉部下·珠〉～437～ 《搜神记》曰：南海之外，有鲛人，水居如鱼，不废缉绩，其人能泣珠。 《述异记》 南海出鲛绡纱，泉室（指鲛人）潜织。一名龙纱，其价百馀金。以为服，入水不濡。 《太平御览》卷八百三〈宝部二·珠下〉 《博物志》曰：「鲛人从水出，寓人家，积日卖绢，将去，从主人索一器，泣而成珠满盘，以与主人。」
==========================
《楚辞补注》卷十二〈招隐士〉～232～ 〈招隐士〉者，淮南小山之所作也。昔淮南王安，博雅好古，招怀天下俊伟之士。自八公之徒，咸慕其德，而归其仁，各竭才智，著作篇章，分造辞赋，以类相从，故或称小山，或称大山。其义犹《诗》有〈小雅〉、〈大雅〉也。小山之徒，闵伤屈原，又怪其文升天乘云，役使百神，似若仙者，虽身沈没，名德显闻，与隐处山泽无异，故作〈招隐士〉之赋，以章其志也。 《全上古三代秦汉三国六朝文·全汉文》卷二十〈淮南小山·招隐士〉 桂树丛生兮山之幽，偃蹇连蜷兮枝相缭。山气巃嵷兮石嵯峨，溪谷崭岩兮水曾波。猿狖群啸兮虎豹原，攀援桂枝兮聊淹留。王孙游兮不归，春草生兮萋萋。岁暮兮不自聊，蟪蛄鸣兮啾啾。坱兮轧，山曲岪，心淹留兮恫慌忽。罔兮沕，憭兮慄，虎豹穴。丛薄深林兮，人上慄。嵚岑埼礒兮碅磳磈硊，树轮相纠兮林木茷骫。青莎杂树兮薠草靃靡，白鹿麔麚兮或腾或倚。状儿崟崟兮峨峨，凄凄兮漇漇。猕猴兮熊罴，慕类兮以悲。攀援桂枝兮聊淹留。虎豹斗兮熊罴咆，禽兽骇兮亡其曹。王孙兮归来，山中兮不可以久留。
==========================
《汉书》卷七十一〈隽疏于薛平彭列传·疏广（兄子）疏受〉～3039～ 疏广字仲翁，东海兰陵人也。少好学，明春秋，家居教授，学者自远方至。徵为博士太中大夫。地节三年，立皇太子，选丙吉为太傅，广为少傅。数月，吉迁御史大夫，广徙为太傅，广兄子受字公子，亦以贤良举为太子家令。受好礼恭谨，敏而有辞。宣帝幸太子宫，受迎谒应对，及置酒宴，奉觞上寿，辞礼闲雅，上甚欢说。顷之，拜受为少傅。……子外祖父特进平恩侯许伯以为太子少，白使其弟中郎将舜监护太子家。上以问广，广对曰：「太子国储副君，师友必于天下英俊，不宜独亲外家许氏。且太子自有太傅少傅，官属已备，今复使舜护太子家，视陋，非所以广太子德于天下也。」上善其言，以语丞相魏相，相免冠谢曰：「此非臣等所能及。」广繇是见器重，数受赏赐。太子每朝，因进见，太傅在前，少傅在后。父子并为师傅，朝廷以为荣。在位五岁，皇太子年十二，通论语、孝经。广谓受曰：「吾闻『知足不辱，知止不殆』，『功遂身退，天之道』也。今仕官至二千石，宦成名立，如此不去，惧有后悔，岂如父子相随出关，归老故乡，以寿命终，不亦善乎？」受叩头曰：「从大人议。」即日父子俱移病。满三月赐告，广遂称笃，上疏乞骸骨。上以其年笃老，皆许之，加赐黄金二十斤，皇太子赠以五十斤。公卿大夫故人邑子设祖道，供张东都门外，送者车数百两，辞决而去。及道路观者皆曰：「贤哉二大夫！」或叹息为之下泣。 《昭明文选》卷二十一晋·张景阳（协）《咏史》 蔼蔼东都门，群公祖二疏。
==========================
《宋书》卷六十七《谢灵运传》 灵运少好学，博览群书，文章之美，江左莫逮。从叔混特知爱之。袭封康乐公，食邑二千户。……起为散骑常侍，转太子左卫率。灵运为性褊激，多愆礼度，朝廷唯以文义处之，不以应实相许。自谓才能宜参权要，既不见知，常怀愤愤。庐陵王义真少好文籍，与灵运情款异常。少帝即位，权在大臣，灵运构扇异同，非毁执政，司徒徐羡之等患之，出为永嘉太守。郡有名山水，灵运素所爱好，出守既不得志，遂肆意游遨，遍历诸县，动踰旬朔，民间听讼，不复关怀。所至辄为诗咏，以致其意焉。……太祖登祚，诛徐羡之等，徵为秘书监，再召不起，上使光禄大夫范泰与灵运书敦奖之，乃出就职。使整理秘阁书，补足遗阙。
==========================
《汉书》卷五十八《公孙弘传》 元朔中，（公孙弘）代薛泽为丞相。先是，汉常以列侯为丞相，唯弘无爵，上于是下诏曰：「朕嘉先圣之道，开广门路，宣招四方之士，盖古者任贤而序位，量能以授官，劳大者厥禄厚，德盛者获爵尊，故武功以显重，而文德以行褒。其以高成之平津乡户六百五十封丞相弘为平津侯。」其后以为故事，至丞相封，自弘始也。
==========================
《晋书》卷八十〈王羲之列传·（子）王徽之〉～203～ 徽之字子猷。性卓荦不羁，为大司马桓温参军，蓬首散带，不综府事。又为车骑桓冲骑兵参军，冲问：「卿署何曹？」对曰：「似是马曹。」又问：「管几马？」曰：「不知马，何由如数！」又问：「马比死多少？」曰：「未知生，焉知死！」尝从冲行，值暴雨，徽之因下马排入车中，谓曰：「公岂得独擅一车！」冲尝谓徽之曰：「卿在府日久，比当相料理。」徽之初不酬答，直高视，以手版柱颊云：「西山朝来致有爽气耳。」……时吴中一士大夫家有好竹，欲观之，便出坐舆造竹下，讽啸良久。主人洒扫请坐，徽之不顾。将出，主人乃闭门，徽之便以此赏之，尽欢而去。尝寄居空宅中，便令种竹。或问其故，徽之但啸咏，指竹曰：「何可一日无此君邪！」尝居山阴，夜雪初霁，月色清朗，四望皓然，独酌酒咏左思招隐诗，忽忆戴逵。逵时在剡，便夜乘小船诣之，经宿方至，造门不前而反。人问其故，徽之曰：「本乘兴而行，兴尽而反，何必见安道邪！」雅性放诞，好声色，尝夜与弟献之共读《高士传赞》，献之赏井丹高洁，徽之曰：「未若长卿慢世也。」其傲达若此。时人皆钦其才而秽其行。
==========================
《周书》卷四十一〈庾信列传〉～734～ 信虽位望通显，常有乡关之思。乃作〈哀江南赋〉以致其意云。其辞曰：「信年始二毛，即逢丧乱，藐是流离，至于暮齿。燕歌远别，悲不自胜；楚老相逢，泣将何及。畏南山之雨，忽践秦庭；让东海之滨，遂餐周粟。下亭漂泊，皋桥羁旅，楚歌非取乐之方，鲁酒无忘忧之用。追为此赋，聊以记言，不无危苦之辞，唯以悲哀为主。」 《全上古三代秦汉三国六朝文·全后周文》卷八〈庾信·哀江南赋〉 王子洛滨之岁，兰成射策之季，始含香于建礼，仍矫翼于崇贤，游荐雷之讲肄，齿明离之冑筵。既倾蠡而酌海，遂测管以窥天，方塘水白，钓渚池圆。侍戎韬于武帐，听雅曲于文弦，乃解悬而通籍。遂崇文而会武，居笠毂而掌兵，出兰池而典午。论兵于江汉之君，拭玉于西河之主。清·倪潘注引唐·陆龟蒙《小名录》：「兰成，信小字也。」 《海录碎事》卷九下〈愁乐门〉 北周·庾信《愁赋》（佚文）：「攻许愁城终不破，荡许愁门终不开。」「谁知一吋心，乃有万斛愁。」 《北史》卷八十三《文苑传·庾信传》 转右卫将军，封武康县侯，加散骑侍郎，聘于西魏。属大军南讨，遂留长安。江陵平，累迁仪同三司。……信虽位望通显，常作乡关之思，乃作哀江南赋以致其意。
==========================
《汉书》卷七十二〈王贡两龚鲍列传〉～3056～ 其后谷口有郑子真，蜀有严君平，皆修身自保，非其服弗服，非其食弗食。成帝时，元舅大将军王凤以礼聘子真，子真遂不诎而终。君平卜筮于成都韨，以为「卜筮者贱业，而可以惠众人。有邪恶非正之问，则依蓍龟为言利害。与人子言依于孝，与人弟言依于顺，与人臣言依于忠，各因势导之以善，从吾言者，已过半矣。」裁日阅数人，得百钱足自养，则闭肆下帘而授老子。博览亡不通，依老子、严周之指著书十馀万言。扬雄少时从游学，以而仕京师显名。
==========================
《水经注疏》卷一〈河水〉～2～ 昆崙之山三级，下曰樊桐，一名板桐；二曰玄圃，一名阆风；上曰层城，一名天庭，是谓太帝之居。 《史记》卷六十八〈封禅书〉～403～ 其明年，东巡海上，考神仙之属，未有验者。方士有言「黄帝时为五城十二楼，以候神人于执期，命曰迎年」。 《淮南子》卷四〈坠形训〉～35～ 昆崙之丘，或上倍之，是谓凉风之山，登之而不死。或上倍之，是谓悬圃，登之乃灵，能使风雨。或上倍之，乃维上天，登之乃神，是谓太帝之居。 《淮南子》卷四《坠形训》 禹乃以息土填洪水以为名山，掘昆仑虚以下地，中有增城九重，其高万一千里百一十四步二尺六寸。……是谓太帝之居。 旧题汉·东方朔《海内十洲记》 昆崚丘，昆崙山也。在西海之戌地，北海之亥地。东去岸十三万里，有弱水，周匝绕山，东南接积石圃，西北接北户之室，东北临大阔之井，西南近承渊之谷。此四角大山，寔昆崙之支辅也。积石圃南头，昔西王母告周穆王云，去咸阳四十六万里，山高平地三万六千里，上有三角，面方，广万里，形如偃盆，下狭上广。故曰昆崙山有三角。其一角正北，干辰星之辉，名曰阆风巅；其一角正西，名曰玄圃台；其一角正东，名曰昆崙宫。其处有积金，为天墉城，面方千里，城上安金台五所，玉楼十二。其北户山、承渊山又有墉城，金台玉楼，相似如一。渊精之阙，光碧之堂，琼华之室，紫翠丹房，景烛日晖，朱霞九光，西王母之所治，真官仙灵之所宗。 《西王母传》 所居宫阙，在龟山春山西那之都，昆崙之圃，阆风之苑，有城千里，玉楼十二，琼华之阙，光碧之堂，九层玄室，紫翠丹房，左带瑶池，右环翠水，其山之下，弱水九重，洪涛万丈，非飙车羽轮不可到也。
==========================
《毛诗正义》卷九之二〈小雅·鹿鸣之什·常棣〉～32～ 脊令在原，兄弟急难。每有良朋，况也永叹。兄弟阋于墙，外禦其务。每有良朋，蒸也无戎。汉·毛亨传：「脊令，雍渠也。飞则鸣，行则摇，不能自舍耳。急难，言兄弟之相救于急难。」东汉·郑玄笺：「雍渠，水鸟，而今在原，失其常处，则飞则鸣求其类，天性也，犹兄弟之于急难。」
==========================
《史记》卷一一一《卫将军骠骑列传》 「大将军卫青者，平阳人也。……而姊卫子夫自平阳公主家得幸天子。」南朝宋·裴骃《史记集解》：「徐广曰：『曹参曾孙平阳夷侯，时尚武帝姊平阳公主，生子襄。』唐·司马贞《史记索隐》：『案：如淳云「本阳信长公主，为平阳侯所尚，故称平阳公主」。按徐广云「夷侯，曹参曾孙，名襄」。又按系家及功臣表「时」或作「畴」，汉书作「寿」，并文字残缺，故不同也。』」 《史记》卷四十九《外戚世家·卫皇后世家》 子夫为平阳主讴者。武帝即位，数年无子。平阳主求良家女十馀人，饰置家。帝祓霸上，还过平阳主。主见所偫美人，帝不说。既饮，讴者进，帝独说子夫。帝起更衣，子夫侍尚衣轩中，得幸。还坐驩甚，赐平阳主金千斤。主因奏子夫送入宫。子夫上车，主拊其背曰：「行矣！强饭勉之。即贵，愿无相忘！」入宫岁馀，不复幸。武帝择宫人不中用者斥出之，子夫得见，涕泣请出。上怜之，复幸，遂有身，尊宠。召其兄卫长君、弟青侍中。而子夫生三女，元朔元年生男据，遂立为皇后。
==========================
《南史》卷五十九〈江淹列传〉～45～ 淹少以文章显，晚节才思微退，云为宣城太守时罢归，始泊禅灵寺渚，夜梦一人自称张景阳，谓曰：「前以一匹锦相寄，今可见还。」淹探怀中得数尺与之，此人大恚曰：「那得割截都尽。」顾见丘迟谓曰：「馀此数尺既无所用，以遗君。」自尔淹文章踬矣。又尝宿于冶亭，梦一丈夫自称郭璞，谓淹曰：「吾有笔在卿处多年，可以见还。」淹乃探怀中得五色笔一以授之。尔后为诗绝无美句，时人谓之才尽。凡所著述，自撰为前后集，并齐史十志，并行于世。尝欲为赤县经以补山海之阙，竟不成。子蔿嗣。
==========================
《世说新语笺疏》下卷上〈容止〉 裴令公有俊容仪，脱冠冕，粗服乱头皆好。时人以为「玉人」。见者曰：「见裴叔则如玉山上行，光映照人。」……卫玠从豫章至下都，人久闻其名，观者如堵墙。玠先有羸疾，体不堪劳，遂成病而死。时人谓「看杀卫玠」。南朝梁·刘孝标注引《玠别传》曰：「玠在群伍之中，寔有异人之望。龆龀时，乘白羊车于洛阳市上，咸曰：『谁家璧人？』于是家门州党号为『璧人』。」 《晋书》卷三十六〈卫瓘列传·（孙）卫玠、（恒族弟）卫展〉 玠字叔宝。年五岁，风神秀异。祖父瓘曰：「此儿有异于众，顾吾年老，不见其成长耳！」总角乘羊车入市，见者皆以为玉人，观之者倾都。 《晋书》卷三十五〈裴秀列传·（秀从第）裴楷〉～048～ 楷风神高迈，容仪俊爽，博涉群书，特精理义，时人谓之「玉人」，又称「见裴叔则如近玉山，映照人也」。
==========================
《汉书》卷八十七下〈扬雄列传下〉～3565～ 哀帝时丁、傅、董贤用事，诸附离之者或起家至二千石。时雄方草太玄，有以自守，泊如也。或嘲雄以玄尚白，而雄解之，号曰解嘲。其辞曰：……扬子曰：「……仆诚不能与此数公者并，故默然独守吾太玄。」……雄以病免，复召为大夫。家素贫，耆酒，人希至其门。时有好事者载酒肴从游学，而钜鹿侯芭常从雄居，受其太玄、法言焉。刘歆亦尝观之，谓雄曰：「空自苦！今学者有禄利，然尚不能明易，又如玄何？吾恐后人用覆酱瓿也。」雄笑而不应。
==========================
《史记》卷七十七《魏公子列传》 「魏公子无忌者，魏昭王子少子而魏安釐王异母弟也。昭王薨，安釐王即位，封公子为信陵君。是时范睢亡魏相秦，以怨魏齐故，秦兵围大梁，破魏华阳下军，走芒卯。魏王及公子患之。公子为人仁而下士，士无贤不肖皆谦而礼交之，不敢以其富贵骄士。士以此方数千里争往归之，致食客三千人。当是时，诸侯以公子贤，多客，不敢加兵谋魏十馀年。」唐·司马贞《索隐述赞》：「信陵下士，邻国相倾。以公子故，不敢加兵。颇知朱亥，尽礼侯嬴。遂却晋鄙，终辞赵城。毛、薛见重，万古希声。」
==========================
《晋书》卷四十二〈王浚列传〉～208～ 浚夜梦悬三刀于卧屋梁上，须臾又益一刀，浚惊觉，意甚恶之。主簿李毅再拜贺曰：「三刀为州字，又益一者，明府其临益州乎？」及贼张弘杀益州刺史皇甫晏，果迁浚为益州刺史。浚设方略，悉诛弘等，以勋封关内侯。怀辑殊俗，待以威信，蛮夷徼外，多来归降。徵拜右卫将军，除大司农。车骑将军羊祜雅知浚有奇略，乃密表留浚，于是重拜益州刺史。 《太平御览》卷三百九十八〈人事部三十九·吉梦下〉～966～2～ 陆机《晋书·武纪》：「王浚之在巴郡也，梦悬四刀于其上，甚恶之。浚主簿李毅拜贺曰：『夫三刀为州，而见四为益一也，明府其临益州乎？』后果为益州剌史。」
==========================
《史记》卷八十三《鲁仲连列传》 鲁仲连者，齐人也。好奇伟俶傥之画策，而不肯仕宦任职，好持高节。游于赵。赵孝成王时，而秦王使白起破赵长平之军前后四十馀万，秦兵遂东围邯郸。赵王恐，诸侯之救兵莫敢击秦军。魏安釐王使将军晋鄙救赵，畏秦，止于荡阴不进。魏王使客将军新垣衍閒入邯郸，因平原君谓赵王曰：「秦所为急围赵者，前与齐湣王争彊为帝，已而复归帝；今齐已益弱，方今唯秦雄天下，此非必贪邯郸，其意欲复求为帝。赵诚发使尊秦昭王为帝，秦必喜，罢兵去。」平原君犹预未有所决。 此时鲁仲连适游赵，会秦围赵，闻魏将欲令赵尊秦为帝，乃见平原君曰：「事将柰何？」平原君曰：「胜也何敢言事！前亡四十万之众于外，今又内围邯郸而不能去。魏王使客将军新垣衍令赵帝秦，今其人在是。胜也何敢言事！」鲁仲连曰：「吾始以君为天下之贤公子也，吾乃今然后知君非天下之贤公子也。梁客新垣衍安在？吾请为君责而归之。」平原君曰：「胜请为绍介而见之于先生。」平原君遂见新垣衍曰：「东国有鲁仲连先生者，今其人在此，胜请为绍介，交之于将军。」新垣衍曰：「吾闻鲁仲连先生，齐国之高士也。衍人臣也，使事有职，吾不愿见鲁仲连先生。」平原君曰：「胜既已泄之矣。」新垣衍许诺。 ……于是新垣衍起，再拜谢曰：「始以先生为庸人，吾乃今日知先生为天下之士也。吾请出，不敢复言帝秦。」秦将闻之，为却军五十里。适会魏公子无忌夺晋鄙军以救赵，击秦军，秦军遂引而去。 ……于是平原君欲封鲁连，鲁连辞让者三，终不肯受。……聊城乱，田单遂屠聊城。归而言鲁连，欲爵之。鲁连逃隐于海上，曰：「吾与富贵而诎于人，宁贫贱而轻世肆志焉。」 《战国策》卷二十《赵策三》 此时鲁仲连适游赵，会秦围赵。闻魏将欲令赵尊秦为帝，乃见平原君曰：「事将奈何矣？」平原君曰：「胜也何敢言事？百万之众折于外，今又内围邯郸而不能去。魏王使将军辛垣衍令赵帝秦。今其人在是，胜也何敢言事？」鲁连曰：「始吾以君为天下之贤公子也，吾乃今然后知君非天下之贤公子也。梁客辛垣衍安在？吾请为君责而归之。」平原君曰：「胜请召而见之于先生。」平原君遂见辛垣衍曰：「东国有鲁连先生，其人在此，胜请为绍介而见之于将军。」辛垣衍曰：「吾闻鲁连先生，齐国之高士也。衍，人臣也，使事有职。吾不愿见鲁连先生也。」平原君曰：「胜已泄之矣。」辛垣衍许诺。 ……于是，辛垣衍起，再拜谢曰：「始以先生为庸人，吾乃今日而知先生为天下之士也。吾请去，不敢复言帝秦。」秦将闻之，为郤军五十里。 适会魏公子无忌夺晋鄙军以救赵击秦，秦军引而去。于是平原君欲封鲁仲连。鲁仲连辞让者三，终不肯受。
==========================
《庄子》内篇·卷一上《逍遥游》 尧让天下于许由，曰：「日月出矣而爝火不息，其于光也，不亦难乎！时雨降矣而犹浸灌，其于泽也，不亦劳乎！夫子立而天下治，而我犹尸之，吾自视缺然。请致天下。」许由曰：「子治天下，天下既已治也。而我犹代子，吾将为名乎？名者，实之宾也。吾将为宾乎？鹪鹩巢于深林，不过一枝；偃鼠饮河，不过满腹。归休乎君，予无所用天下为！庖人虽不治庖，尸祝不越樽俎而代之矣。」 《晋书》卷五十二〈郤诜列传〉～443～ 以对策上第，拜议郎。母忧去职。诜母病，苦无车，及亡，不欲车载柩，家贫无以韨马，乃于所住堂北壁外假葬，开户，朝夕拜哭。养鸡种蒜，竭其方术。丧过三年，得马八匹，舆柩至冢，负土成坟。未毕，召为征东参军。徙尚书郎，转车骑从事中郎。吏部尚书崔洪荐诜为左丞。及在职，尝以事劾洪，洪怨诜，诜以公正距之，语在洪传。洪闻而惭服。累迁雍州刺史。武帝于东堂会送，问诜曰：「卿自以为何如？」诜对曰：「臣举贤良对策，为天下第一，犹桂林之一枝，昆山之片玉。」帝笑。
==========================
《史记》卷四〈周本纪〉～64～ 三十四年，苏厉谓周君曰：「秦破韩、魏，扑师武，北取赵蔺、离石者，皆白起也。是善用兵，又有天命。今又将兵出塞攻梁，梁破则周危矣。君何不令人说白起乎？曰『楚有养由基者，善射者也。去柳叶百步而射之，百发而百中之。左右观者数千人，皆曰善射。有一夫立其旁，曰「善，可教射矣」。养由基怒，释弓扼剑，曰「客安能教我射乎」？客曰「非吾能教子支左诎右也。夫去柳叶百步而射之，百发而百中之，不以善息，少焉气衰力倦，弓拨矢钩，一发不中者，百发尽息」。今破韩、魏，扑师武，北取赵蔺、离石者，公之功多矣。今又将兵出塞，过两周，倍韩，攻梁，一举不得，前功尽。公不如称病而无出』。」 《昭明文选》卷一〈赋甲·京都上·两都赋二首·东都赋〉～34～ 「由基发射，范氏施御。弦不睼禽，辔不诡遇。飞者未及翔，走者未及去。」唐·李善注引《左氏传》曰：「养由基蹲甲而射之，彻七札焉。」
==========================
《史记》卷八十四〈屈原贾生列传·屈原〉 屈原者，名平，楚之同姓也。为楚怀王左徒。博闻彊志，明于治乱，娴于辞令。入则与王图议国事，以出号令；出则接遇宾客，应对诸侯。王甚任之。上官大夫与之同列，争宠而心害其能。怀王使屈原造为宪令，屈平属草未定。上官大夫见而欲夺之，屈平不与，因谗之曰：「王使屈平为令，众莫不知，每一令出，平伐其功，以为『非我莫能为』也。」王怒而疏屈平。屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作离骚。离骚者，犹离忧也。夫天者，人之始也；父母者，人之本也。人穷则反本，故劳苦倦极，未尝不呼天也；疾痛惨怛，未尝不呼父母也。屈平正道直行，竭忠尽智以事其君，谗人閒之，可谓穷矣。信而见疑，忠而被谤，能无怨乎？屈平之作离骚，盖自怨生也。……屈平既嫉之，虽放流，眷顾楚国，系心怀王，不忘欲反，冀幸君之一悟，俗之一改也。其存君兴国而欲反覆之，一篇之中三致志焉。然终无可柰何，故不可以反，卒以此见怀王之终不悟也。人君无愚智贤不肖，莫不欲求忠以自为，举贤以自佐，然亡国破家相随属，而圣君治国累世而不见者，其所谓忠者不忠，而所谓贤者不贤也。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰。兵挫地削，亡其六郡，身客死于秦，为天下笑。此不知人之祸也。易曰：「井泄不食，为我心恻，可以汲。王明，并受其福。」王之不明，岂足福哉！令尹子兰闻之大怒，卒使上官大夫短屈原于顷襄王，顷襄王怒而迁之。屈原至于江滨，被发行吟泽畔。颜色憔悴，形容枯槁。渔父见而问之曰：「子非三闾大夫欤？何故而至此？」屈原曰：「举世混浊而我独清，众人皆醉而我独醒，是以见放。」 《楚辞》卷一《离骚》 皇览揆余初度兮，肇锡余以嘉名。名余曰正则兮，字余曰灵均。
==========================
《韩非子》卷二〈二柄〉～2～ 人主有二患：任贤，则臣将乘于贤以劫其君；妄举，则事沮不胜。故人主好贤，则群臣饰行以要君欲，则是群臣之情不效；群臣之情不效，则人主无以异其臣矣。故越王好勇，而民多轻死；楚灵王好细腰，而国中多饿人；齐桓公妒而好内，故竖刁自宫以治内，桓公好味，易牙蒸其子首而进之；燕子哙好贤，故子之明不受国。故君见恶则群臣匿端，君见好则群臣诬能。人主欲见，则群臣之情态得其资矣。故子之托于贤以夺其君者也，竖刁、易牙因君之欲以侵其君者也，其卒子哙以乱死，桓公虫流出户而不葬。此其故何也？人君以情借臣之患也。人臣之情非必能爱其君也，为重利之故也。今人主不掩其情，不匿其端，而使人臣有缘以侵其主，则群臣为子之、田常不难矣。故曰：去好去恶，群臣见素。群臣见素，则大君不蔽矣。 《管子·七主七臣》～826～ 天下得失，道一人出，主好本，则民好垦草莱，主好货，则人贾市，主好宫室，则工匠巧，主好文采，则女工靡，夫楚王好小腰，而美人省食。 《墨子》卷四〈兼爱中〉～97～ 昔者楚灵王好士细要，故灵王之臣皆以一饭为节，胁息然后带，扶墙然后起。比期年，朝有黧黑之色。是其故何也？君说之，故臣能之也。昔越王句践好士之勇，教驯其臣，和合之焚舟失火，试其士曰：「越国之宝尽在此！」越王亲自鼓其士而进之。士闻鼓音，破碎乱行，蹈火而死者左右百人有馀。越王击金而退之。 《荀子·君道》～270～ 请问为国？曰闻修身，未尝闻为国也。君者仪也，民者景也，仪正而景正。君者槃也，民者水也，槃圆而水圆。君者盂也，盂方而水方。君射则臣决。楚庄王好细腰，故朝有饿人。故曰：闻修身，未尝闻为国也。 《后汉书》卷二十四〈马援列传·（子）马廖〉～853～ 时皇太后躬履节俭，事从约，廖虑美业难终，上疏长乐宫以劝成德政，曰：「臣案前世诏令，以百姓不足，起于世尚奢靡，故元帝罢服官，成帝御浣衣，哀帝去乐府。然而侈费不息，至于衰乱者，百姓从行不从言也。夫改政移风，必有其本。传曰：『吴王好剑客，百姓多创瘢；楚王好细腰，宫中多饿死。』长安语曰：『城中好高髻，四方高一尺；城中好广眉，四方且半额；城中好大袖，四方全匹帛。』斯言如戏，有切事实。
==========================
《史记》卷一百一十七〈司马相如列传〉～2999～ 司马相如者，蜀郡成都人也，字长卿。少时好读书，学击剑，故其亲名之曰犬子。相如既学，慕蔺相如之为人，更名相如。以赀为郎，事孝景帝，为武骑常侍，非其好也。……相如口吃而善著书。常有消渴疾。与卓氏婚，饶于财。其进仕宦，未尝肯与公卿国家之事，称病閒居，不慕官爵。常从上至长杨猎，是时天子方好自击熊彘，驰逐野兽，相如上疏谏之。……相如既病免，家居茂陵。 《西京杂记》卷二～076～ 司马相如初与卓文君还成都。居贫。愁懑。以所著鹔?裘就市人阳昌贳酒与文君为欢。既而文君抱颈而泣。曰我平生富足。今乃以衣裘贳酒。遂相与谋于成都卖酒。相如亲著犊鼻裈涤器以耻王孙。王孙果以为病。乃厚给文君。文君遂为富人。文君姣好眉色如望远山。脸际常若芙蓉。肌肤柔滑如脂。十七而寡。为人放诞风流。故悦长卿之才而越礼焉。长卿素有消渴疾。及还成都悦文君之色。遂以发痼疾。乃作美人赋。欲以自刺而终不能改。卒以此疾至死。文君为诔传于世。 《史记》卷一百一十七〈司马相如列传〉～3000～ 会梁孝王卒，相如归，而家贫，无以自业。素与临邛令王吉相善，吉曰：「长卿久宦游不遂，而来过我。」于是相如往，舍都亭。临邛令缪为恭敬，日往朝相如。相如初尚见之，后称病，使从者谢吉，吉愈益谨肃。临邛中多富人，而卓王孙家僮八百人，程郑亦数百人，二人乃相谓曰：「令有贵客，为具召之。」并召令。令既至，卓氏客以百数。至日中，谒司马长卿，长卿谢病不能往，临邛令不敢尝食，自往迎相如。相如不得已，彊往，一坐尽倾。
==========================
《汉武帝故事》 上幸河东，欣言中流，与群臣饮宴。顾视帝京，乃自作《秋风辞》曰：「汎楼船兮汾河，横中流兮扬素波。箫鼓吹，发棹歌，极欢乐兮哀情多。」 《昭明文选》卷四十五〈对问设论辞序上·辞·秋风辞〉～2025～ 上行幸河东，祠后土，顾视帝京欣然，中流与群臣饮燕，上欢甚，乃自作《秋风辞》曰：秋风起兮白云飞，草木黄落兮雁南归。兰有秀兮菊有芳，携佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何！
==========================
《西京杂记》卷三 高祖初入咸阳宫、周行库府、金玉珍宝不可称言、其尤惊异者有青玉五枝灯、高七尺五寸、作蟠螭以口衔灯。灯燃。……有方镜广四尺、高五尺九寸、表里有明。人直来照之影则倒见。以手扪心而来。则见冑五脏历然无。人有疾病在内则掩心而照之。则知病之所在。又女子有邪心。则胆张心动。秦始皇常以照宫人胆张心动者则杀之。高祖悉封闭以待项羽。羽并将以东。后不知所在。
==========================
《春秋左传·闵公二年》 「狄人伐卫，卫懿公好鹤，鹤有乘轩者。将战，国人受甲者皆曰：『使鹤，鹤实有禄位，余焉能战！』公与石祁子玦与宁庄子矢使守。曰：『以此赞国择利而为之。』与夫人绣衣曰：『听于二子。』渠孔御戎子伯为右，黄夷前驱孔婴齐殿，及狄人战于荧泽，卫师败绩。」晋·杜预注：「轩，大夫车。」
==========================
《艺文类聚》第六十三卷〈居处部三·门〉～29～ 《华阳国志》曰：蜀城十里，有升迁桥，送客观。司马相如初入长安，题其门曰：「不乘赤车驷马，不过汝下。」 《太平御览》卷七十三〈地部三十八·桥〉～472～2～ 晋·常璩《华阳国志》：「升迁桥在成都县北十里，即司马相如题桥柱曰：『不乘驷马高车不过此桥。』」 《华阳国志》卷三〈蜀志〉～52～ 城北十里有升仙桥，有送客观。司马相如初入长安，题市门曰：「不乘赤车驷马，不过汝下也。」
==========================
《论语注疏·阳货》～54～ 子之武城，闻弦歌之声。夫子莞尔而笑，曰：「割鸡焉用牛刀？」子游对曰：「昔者偃也闻诸夫子曰：『君子学道则爱人，小人学道则易使也。』」子曰：「二三子！偃之言是也。前言戏之耳。」 《史记》卷六十七〈仲尼弟子列传〉～220～ 言偃，吴人，字子游。少孔子四十五岁。子游既已受业，为武城宰。孔子过，闻弦歌之声。孔子莞尔而笑曰：「割鸡焉用牛刀？」子游曰：「昔者偃闻诸夫子曰，君子学道则爱人，小人学道则易使。」孔子曰：「二三子，偃之言是也。前言戏之耳。」
==========================
《汉书》卷九十七下〈外戚列传下·孝成赵皇后〉～3988～ 孝成赵皇后，本长安宫人。初生时，父母不举，三日不死，乃收养之。及壮，属阳阿主家，学歌舞，号曰飞燕。成帝尝微行出，过阳阿主，作乐。上见飞燕而说之，召入宫，大幸。有女弟复召入，俱为倢?，贵倾后宫。 《汉书》卷九十七下〈外戚传·孝成赵皇后〉～3988～ 孝成赵皇后，本长安宫人。初生时，父母不举，三日不死，乃收养之。及壮，属阳阿主家，学歌舞，号曰飞燕。唐·颜师古曰：「以其体轻故也。」
==========================
《史记》卷一百一十一〈卫卫将军骠骑列传〉～2945～ 将军路博德，平州人。以右北平太守从骠骑将军有功，为符离侯。骠骑死后，博德以卫尉为伏波将军，伐破南越，益封。其后坐法失侯。为彊弩都尉，屯居延，卒。 《后汉书》卷二十四〈马援列传〉～827～ 马援字文渊，扶风茂陵人也。……又交阯女子徵侧及女弟徵贰反，攻没其郡，九真、日南、合浦蛮夷皆应之，寇略岭外六十馀城，侧自立为王。于是玺书拜援伏波将军，以扶乐侯刘隆为副，督楼船将军段志等南击交阯。
==========================
《世说新语》下卷下《排调》 谢公在东山，朝命屡降而不动。后出为桓宣武司马，将发新亭，朝士咸出瞻送。高灵时为中丞，亦往相祖。先时，多少饮酒，因倚如醉，戏曰：「卿屡违朝旨，高卧东山，诸人每相与言：『安石不肯出，将如苍生何？』今亦苍生将如卿何？」谢笑而不答。
==========================
《汉书》卷六十四下〈严朱吾丘主父徐严终王贾列传下·王褒〉～282～ 南越与汉和亲，乃遣军使南越，说其王，欲令入朝，比内诸侯。军自请：「愿受长缨，必羁南越王而致之阙下。」军遂往说越王，越王听许，请举国内属。天子大说，赐南越大臣印绶，壹用汉法，以新改其俗，令使者留填抚之。越相吕嘉不欲内属，发兵攻杀其王，及汉使者皆死。语在南越传。军死时年二十馀，故世谓之「终童」。唐·颜师古注：「言如马羁也。」
==========================
《庄子集释》卷一上〈内篇·逍遥游〉～22～ 尧让天下于许由，曰：「日月出矣，而爝火不息，其于光也，不亦难乎！时雨降矣，而犹浸灌，其于泽也，不亦劳乎！夫子立而天下治，而我犹尸之，吾自视缺然，请致天下。」许由曰：「子治天下，天下既已治也。而我犹代子，吾将为名乎？名者，实之宾也。吾将为宾乎？鹪鹩巢于深林，不过一枝；偃鼠饮河，不过满腹。归休乎君，予无所用天下为！庖人虽不治庖，尸祝不越樽俎而代之矣。」 《先秦汉魏晋南北朝诗·汉诗》卷十一〈琴曲歌辞·琴操·箕山操〉～307～ 箕山操，许由作也。许由者，古之贞固之士也。尧时为布衣，夏则巢居，冬则穴处，饥则仍山而食，渴则仍河而饮，无杯器，以手掬水而饮之。人见其无器，以一瓢遗之，由操饮毕，以瓢挂树，风吹树动，历历有声，由以为烦扰，遂取损之。以清节闻于尧，尧大其志，乃遣使以符玺禅为天子。于是许由喟然叹曰：「匹夫结志，固如盘石，采山饮河，所以养性，非以求禄位也。放发一优游，所以安己不惧，非所以贪天下也。」使者还，以状报尧。尧知由不可动，亦已矣。于是许由以使者言为不善，乃临河洗耳。樊坚见由方洗耳，问之：「耳有何垢乎？」由曰：「无垢，闻恶语耳。」坚曰：「何等语者？」由曰：「尧聘吾为天子。」坚曰：「尊位，何为恶之？」由曰：「吾志在青云，何乃劣为九洲伍长乎。」于是樊坚方且饮牛，闻其言而去，耻饮于下流。于是许由名布四海。尧既殂落，乃作箕山之歌曰：「云云，许由死，遂葬于箕山。」 《艺文类聚》卷三十六〈人部二十·隐逸上〉～639～ 许由，字武仲，尧舜皆师之，与齧缺论尧而去，隐乎沛泽之中，尧舜乃致天下而让焉。曰：「十日并出，而爝火不息，其光也不亦难乎。夫子为天子，则天下治，我由尸之，吾自视缺然。」许由曰：「吾将为名乎，名者实之宾，吾将为宾乎。」乃去。宿于逆旅之家，旦而遗其皮冠，巢父闻由为尧所让，以为污，乃临池水而洗其耳。池主怒曰：「何以污我水！」由乃退而遁耕于中岳，颖水之阳，箕山之下。 《高士传·巢父》 巢父者，尧时隐人也。山居不营世利，年老以树为巢，而寝其上，故时人号曰巢父。尧之让许由也，由以告巢父，巢父曰：「汝何不隐汝形，藏汝光，若非吾友也！」击其膺而下之，由怅然不自得。乃过清泠之水，洗其耳，拭其目，曰：「向闻贪言，负吾之友矣！」遂去，终身不相见。 《高士传·许由》 许由，字武仲，阳城槐里人也。为人据义履方，邪席不坐，邪膳不食。后隐于沛泽之中。尧让天下于许由，曰：「日月出矣而爝火不息，其于光也不亦难乎！时雨降矣而犹浸灌，其于泽也不亦劳乎！夫子立而天下治，而我犹尸之，吾自视缺然，请致天下。」许由曰：「子治天下，天下既已治也，而我犹代子，吾将为名乎？名者，实之宾也，吾将为宾乎？鹪鹩巢于深林，不过一枝。偃鼠饮河，不过满腹。归休乎君，予无所用天下为。庖人虽不治庖，尸祝不越樽俎而代之矣！」不受而逃去。齧缺遇许由，曰：「子将奚之？」曰：「将逃尧。」曰：「奚谓邪？」曰：「夫尧知贤人之利天下也，而不知其贼天下也。夫唯外乎贤者知之矣！」由于是遁耕于中岳颍水之阳，箕山之下，终身无经天下色。尧又召为九州长，由不欲闻之，洗耳于颍水滨。时其友巢父牵犊欲饮之，见由洗耳，问其故。对曰：「尧欲召我为九州长，恶闻其声，是故洗耳。」巢父曰：「子若处高岸深谷，人道不通，谁能见子。子故浮游，欲闻求其名誉，污吾犊口。」牵犊上流饮之。许由没，葬箕山之巅，亦名许由山，在阳城之南十馀里。尧因就其墓，号曰箕山公神，以配食五岳，世世奉祀，至今不绝也。 《史记》卷六十一〈伯夷列传〉～222～ 夫学者载籍极博，犹考信于六蓺。诗书虽缺，然虞夏之文可知也。尧将逊位，让于虞舜，舜禹之閒，岳牧咸荐，乃试之于位，典职数十年，功用既兴，然后授政。示天下重器，王者大统，传天下若斯之难也。而说者曰尧让天下于许由，许由不受，耻之逃隐。及夏之时，有卞随、务光者。此何以称焉？太史公曰：余登箕山，其上盖有许由冢云。孔子序列古之仁圣贤人，如吴太伯、伯夷之伦详矣。余以所闻由、光义至高，其文辞不少概见，何哉？唐·张守节《史记正义》：「晋·皇甫谧《高士传》云：『许由字武仲。尧闻致天下而让焉，乃退而遁于中岳颍水之阳，箕山之下隐。尧又召为九州长，由不欲闻之，洗耳于颍水滨。时有巢父牵犊欲饮之，见由洗耳，问其故。对曰：『尧欲召我为九州长，恶闻其声，是故洗耳。』巢父曰：『子若处高岸深谷，人道不通，谁能见子？子故浮游，欲闻求其名誉。污吾犊口。』牵犊上流饮之。许由殁，葬此山，亦名许由山。』在洛州阳城县南十三里。」
==========================
《昭明文选》卷二十七〈诗戊·乐府上 ·乐府二首〉～28～ 〈短歌行〉：「对酒当歌，人生几何！譬如朝露，去日苦多。慨当以慷，忧思难忘。何以解忧，唯有杜康。青青子衿，悠悠我心。但为君故，沈吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇？忧从中来，不可断绝。越陌度阡，枉用相存。契阔谈宴，心念旧恩。月明星稀，乌鹊南飞。绕树三匝，何枝可依？山不厌高，海不厌深。周公吐哺，天下归心。」
==========================
《昭明文选》卷十六〈赋辛·哀伤·长门赋〉～72～ 孝武皇帝陈皇后时得幸，颇妒。别在长门宫，愁闷悲思。闻蜀郡成都司马相如天下工为文，奉黄金百斤为相如文君取酒，因于解悲愁之辞。而相如为文以悟主上，陈皇后复得亲幸。 《汉书》卷九十七上〈外戚列传上·孝武陈皇后〉～3948～ 初，武帝得立为太子，长主有力，取主女为妃。及帝即位，立为皇后，擅宠骄贵，十馀年而无子，闻卫子夫得幸，几死者数焉。上愈怒。后又挟妇人媚道，颇觉。元光五年，上遂穷治之，女子楚服等坐为皇后巫蛊祠祭祝诅，大逆无道，相连及诛者三百馀人。楚服枭首于市。使有司赐皇后策曰：「皇后失序，惑于巫祝，不可以承天命。其上玺绶，罢退居长门宫。」 《昭明文选》卷十六〈赋辛·哀伤·长门赋并序〉～72～ 孝武皇帝陈皇后时得幸，颇妒。别在长门宫，愁闷悲思。闻蜀郡成都司马相如天下工为文，奉黄金百斤为相如文君取酒，因于解悲愁之辞。而相如为文以悟主上，陈皇后复得亲幸。
==========================
晋·陶潜《陶渊明集》卷三《饮酒二十首》其五 结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此还有真意，欲辩已忘言。
==========================
《宋书》卷五十一《宗室传·刘义庆传》附《鲍照传》 鲍照字明远，文辞赡逸，尝为古乐府，文甚遒丽。……临海王子顼为荆州，照为前军参军，掌书记之任。子顼败，为乱兵所杀。
==========================
《史记》卷六十二《管晏列传》 管仲夷吾者，颍上人也。少时常与鲍叔牙游，鲍叔知其贤。管仲贫困，常欺鲍叔，鲍叔终善遇之，不以为言。已而鲍叔事齐公子小白，管仲事公子纠。及小白立为桓公，公子纠死，管仲囚焉。鲍叔遂进管仲。管仲既用，任政于齐，齐桓公以霸，九合诸侯，一匡天下，管仲之谋也。管仲曰：「吾始困时，尝与鲍叔贾，分财利多自与，鲍叔不以我为贪，知我贫也。吾尝为鲍叔谋事而更穷困，鲍叔不以我为愚，知时有利不利也。吾尝三仕三见逐于君，鲍叔不以我为不肖，知我不遭时也。吾尝三战三走，鲍叔不以我怯，知我有老母也。公子纠败，召忽死之，吾幽囚受辱，鲍叔不以我为无耻，知我不羞小节而耻功名不显于天下也。生我者父母，知我者鲍子也。」 鲍叔既进管仲，以身下之。子孙世禄于齐，有封邑者十馀世，常为名大夫。天下不多管仲之贤而多鲍叔能知人也。 《艺文类聚》卷三十 晋·傅咸《感别赋》：悦朋友之攸摄。慕管鲍之遐踪。
==========================
《搜神记》卷二十 隋县溠水侧，有断蛇邱。隋侯出行，见大蛇被伤，中断，疑其灵异，使人以药封之，蛇乃能走，因号其处断蛇邱。岁馀，蛇衔明珠以报之。珠盈径寸，纯白，而夜有光，明如月之照，可以烛室。故谓之「隋侯珠，」亦曰「灵蛇珠，」又曰「明月珠。」 《水经注疏》卷三十一〈涢水〉～264～ 《春秋·鲁庄公四年》，楚武王伐隋。令尹祁、莫敖屈重，除道梁溠，军临于隋，谓此水也。水侧有断蛇丘，隋侯出而见大蛇中断，因举而药之，故谓之断蛇丘。后蛇衔明珠报德，世谓之隋侯珠，亦曰灵蛇珠。 《昭明文选》卷四十二、三国魏·曹子建（植）《与杨德祖书》 「然今世作者，可略而言也。昔仲宣独步于汉南，孔璋鹰扬于河朔，伟长擅名于青土，公干振藻于海隅，德琏发迹于此魏，足下高视于上京，当此之时，人人自谓握灵蛇之珠，家家自谓抱荆山之玉。」唐·李善注引《淮南子》曰：「隋侯之珠。」
==========================
《庄子集释》卷一上〈内篇·逍遥游〉～39～ 惠子谓庄子曰：「吾有大树，人谓之樗。其大本拥肿而不中绳墨，其小枝卷曲而不中规矩，立之涂，匠者不顾。今子之言，大而无用，众所同去也。」 《庄子集释》卷二中〈内篇·人间世〉～70～ 匠石之齐，至于曲辕，见栎社树。其大蔽数千牛，絜之百围，其高临山十仞而后有枝，其可以为舟者旁十数。观者如市，匠石不顾，遂行不辍。弟子厌观之，走及匠石，曰：「自吾执斧斤以随夫子，未尝见材如此其美也。先生不肯视，行不辍，何邪？」 曰：「已矣，勿言之矣！散木也，以为舟则沈，以为棺椁则速腐，以为器则速毁，以为门户则液樠，以为柱则蠹。是不材之木也，无所可用，故能若是之寿。」
==========================
《宋书》卷二十一〈乐志三〉～67～ 〈艳歌罗敷行〉：日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其锄，锄者忘其锄。来归相怒怨，但坐观罗敷。一解使君从南来，五马立歭躇。使君遣吏往，问是谁家姝？秦氏有好女，自名为罗敷。罗敷年几何？二十尚不足，十五颇有馀。使君谢罗敷，宁可共载不？罗敷前置词，使君一何愚！使君自有妇，罗敷自有夫。二解东方千馀骑，夫婿居上头。何用识夫婿？白马从骊驹。青丝系马尾，黄金络马头。腰中鹿卢剑，可直千万馀。十五府小史，二十朝大夫，三十侍中郎，四十专城居。为人洁白晰，鬑鬑颇有须。盈盈公府步，冉冉府中趋。坐中数千人，皆言夫婿殊。 《昭明文选》卷五十七晋·潘安仁（岳）《马汧督诔序》 「剖符专城，纡青拖墨之司，奔走失其守者，相望于境。」唐·张铣注：「专，擅也。擅一城也，谓守宰之蜀。」
==========================
《庄子集释》卷九下〈杂篇·让王〉～975～ 原宪居鲁，环堵之室，茨以生草，蓬户不完，桑以为枢而瓮牖，二室，褐以为塞，上漏下湿，匡坐而弦。子贡乘大马，中绀而表素，轩车不容巷，往见原宪。原宪华冠縰履，杖藜而应门。子贡曰：「嘻！先生何病？」原宪应之曰：「宪闻之：『无财谓之贫，学而不能行谓之病。』今宪，贫也，非病也。」子贡逡巡而有愧色。原宪笑曰：「夫希世而行，比周而友，学以为人，教以为己，仁义之慝，舆马之饰，宪不忍为也。」唐。成玄英疏：「原宪，孔子弟子，姓原，名思，字宪也。周环各一堵，谓之环堵，犹方丈之室也。以草盖屋，谓之茨也。褐，粗衣也。匡，正也。原宪家贫，室唯环堵，仍以草覆舍，桑条为枢，蓬作门扉，破瓮为牖，夫妻二人各居一室，逢雨湿而弦歌自娱，知命安贫，所以然也。」
==========================
《汉官仪》 尚书郎奏事明光殿，省中皆胡粉涂壁，其边以丹漆地，故曰丹墀。尚书郎含鸡舌香，伏其下奏事。（据《汉学堂丛书》本）
==========================
《晋中兴书》卷七〈琅琊王录〉～424～ 王羲之字逸少。导之从子也。初讷于言。人未之知。年十三。尝见周顗。顗异之。时重牛心炙。座客未啖。先割啖之。羲之于是知名。及长。尤善草隶书。为今古冠绝。累迁为右将军。不乐京师。遂往会稽。与谢安、孙绰、等游处。山阴有道士养群鹅。羲之意甚悦。道士云。为写黄庭经。当举群相赠。乃为写讫。笼鹅而去。 《晋书》卷八十〈王羲之列传〉～200～ 性爱鹅，会稽有孤居姥养一鹅，善鸣，求市未能得，遂携亲友命驾就观。姥闻羲之将至，烹以待之，羲之叹惜弥日。又山阴有一道士，养好鹅，羲之往观焉，意甚悦，固求市之。道士云：「为写道德经，当举群相赠耳。」羲之欣然写毕，笼鹅而归，甚以为乐。其任率如此。 《太平御览》卷二百三十八〈职官部三十六·右将军〉～258～ 《晋中兴书》曰：「王羲之，字逸少，司徒导之从子也，祖正，尚书郎。父旷，淮南太守。元帝之过江也，旷首创其议。羲之幼讷于言，人未之奇。年十三，尝谒周顗，顗察而异之。时重牛心炙，坐客未啖，顗先割啖羲之，于是始知名。及长，辩赡，以骨鲠称，尤善隶书，为古今之冠，及长，尤善草隶书，为今古冠绝。累迁为右将军。不乐京师，遂往会稽。与谢安、孙绰、等游处。山阴有道士养群鹅，羲之意甚悦。道士云：『为写黄庭经，当举群相赠。』乃为写讫，笼鹅而去。」
==========================
《春秋左传正义》卷二十六〈成公·传九年〉～448～ 秋。郑伯如晋。晋人讨其贰于楚也。执诸铜鞮。栾书伐郑。郑人使伯蠲行成。晋人杀之。非礼也。兵交。使在其间可也。楚子重侵陈以救郑。晋侯观于军府。见钟仪。问之曰。南冠而絷者。谁也。有司对曰。郑人所献楚囚也。使税之。召而吊之。再拜稽首。问其族。对曰。泠人也。公曰。能乐乎。对曰。先父之职官也。敢有二事。使与之琴。操南音。公曰。君王何如。对曰。非小人之所得知也。固问之。对曰。其为大子也。师保奉之。以朝于婴齐。而夕于侧也。不知其他。公语范文子。文子曰。楚囚。君子也。言称先职。不背本也。乐操土风。不忘旧也。称大子。抑无私也。名其二卿。尊君也。不背本。仁也。不忘旧。信也。无私。忠也。尊君。敏也。仁以接事。信以守之。忠以成之。敏以行之。事虽大必济。君盍归之。使合晋楚之成。公从之。重为之礼。使归求成。
==========================
《汉书》卷八十九〈循吏列传·文翁〉～3625～ 文翁，庐江舒人也。少好学，通春秋，以郡县吏察举。景帝末，为蜀郡守，仁爱好教化。见蜀地辟陋有蛮夷风，文翁欲诱进之，乃选郡县小吏开敏有材者张叔等十馀人亲自饬厉，遣诣京师，受业博士，或学律令。减省少府用度，买刀布蜀物，赍计吏以遗博士。数岁，蜀生皆成就还归，文翁以为右职，用次察举，官有至郡守刺史者。又修起学官于成都市中，招下县子弟以为学官弟子，为除更繇，高者以补郡县吏，次为孝弟力田。常选学官僮子，使在便坐受事。每出行县，益从学官诸生明经饬行者与俱，使传教令，出入闺閤。县邑吏民见而荣之，数年，争欲为学官弟子，富人至出钱以求之。繇是大化，蜀地学于京师者比齐鲁焉。至武帝时，乃令天下郡国皆立学校官，自文翁为之始云。文翁终于蜀，吏民为立祠堂，岁时祭祀不绝。至今巴蜀好文雅，文翁之化也。
==========================
《三国志》卷五十七〈吴书·陆绩传〉～328～ 陆绩字公纪，吴郡吴人也。父康，汉末为庐江太守。绩年六岁，于九江见袁术。术出橘，绩怀三枚，去，拜辞堕地，术谓曰：「陆郎作宾客而怀橘乎？」绩跪答曰：「欲归遗母。」术大奇之。 《昭明文选》卷十六晋·潘安仁（岳）《闲居赋》 「太夫人乃御版舆，升轻轩，远览王畿，近周家园。体以行和，药以劳宣。常膳载加，旧痾有痊。」唐·李善注：「版舆，车名。傅畅〈晋诸公赞〉曰：傅祗以足疾，版舆上殿。版舆，一名步舆。周迁〈舆服杂事记〉曰：步舆方四尺，素木为之，以皮为襻，之，自天子至庶人通得乘之。」
==========================
《史记》卷三十一〈吴太伯世家〉～459～ 季札之初使，北过徐君。徐君好季札剑，口弗敢言。季札心知之，为使上国，未献。还至徐，徐君已死，于是乃解其宝剑，系之徐君冢树而去。从者曰：「徐君已死，尚谁予乎？」季子曰：「不然。始吾心已许之，岂以死倍吾心哉！」 《新序·节士第七》～22～ 延陵季子将西聘晋，带宝剑以过徐君，徐君观剑，不言而色欲之。延陵季子为有上国之使，未献也，然其心许之矣，使于晋，顾反，则徐君死于楚，于是脱剑致之嗣君。从者止之曰：「此吴国之宝，非所以赠也。」延陵季子曰：「吾非赠之也，先日吾来，徐君观吾剑，不言而其色欲之，吾为上国之使，未献也。虽然，吾心许之矣。今死而不进，是欺心也。爱剑伪心，廉者不为也。」遂脱剑致之嗣君。嗣君曰：「先君无命，孤不敢受剑。」于是季子以剑带徐君墓即去。徐人嘉而歌之曰：「延陵季子兮不忘故，脱千金之剑兮带丘墓。」
==========================
《汉书》卷七十二《王贡两龚鲍传》 「吉与贡禹为友，世称『王阳在位，贡公弹冠』，言其取舍同也。元帝初即位，遣使者徵贡禹与吉。吉年老，道病卒，上悼之，复遣使者吊祠云。」唐·颜师古注：「弹冠者，且入仕也。」
==========================
《后汉书》卷八十三〈逸民列传·向长〉～2758～ 向长字子平，河内朝歌人也。隐居不仕，性尚中和，好通老、易。贫无资食，好事者更馈焉，受之取足而反其馀。王莽大司空王邑辟之，连年乃至，欲荐之于莽，固辞乃止。潜隐于家。读易至损、益卦，喟然叹曰：「吾已知富不如贫，贵不如贱，但未知死何如生耳。」建武中，男女娶嫁既毕，敕断家事勿相关，当如我死也。于是遂肆意，与同好北海禽庆俱游五岳名山，竟不知所终。唐·李贤注引《高士传》：「『向』字作『尚』。」 《昭明文选》卷二十六南朝宋·谢灵运《初去郡》 「毕娶类尚子，薄游似邴生。」唐·李贤注：「嵇康《高士传》曰：尚长，字子平，河内人。隐避不仕，为子嫁娶毕，敕家事断之，勿复相关，当如我死矣。」
==========================
《后汉书》卷二〈显宗孝明帝本纪〉～24～ 馆陶公主为子求郎，不许，赐钱千万。明帝谓群臣曰：「郎官上应列宿，非其人则民受其殃。」
==========================
《古今注》卷中〈音乐〉 秦氏，邯郸人，有女名罗敷，为邑人千乘王人妻。……罗敷出采桑于陌上，赵王登台，见而悦之，因饮酒欲夺焉。罗敷乃弹筝，乃作〈陌上桑〉之歌，以自明焉。 《宋书》卷二十一《乐志三》 《艳歌罗敷行》：日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其锄，锄者忘其锄。来归相怒怨，但坐观罗敷。一解使君从南来，五马立歭躇。使君遣吏往，问是谁家姝？秦氏有好女，自名为罗敷。罗敷年几何？二十尚不足，十五颇有馀。使君谢罗敷，宁可共载不？罗敷前置词，使君一何愚！使君自有妇，罗敷自有夫。二解东方千馀骑，夫婿居上头。何用识夫婿？白马从骊驹。青丝系马尾，黄金络马头。腰中鹿卢剑，可直千万馀。十五府小史，二十朝大夫，三十侍中郎，四十专城居。为人洁白晰，鬑鬑颇有须。盈盈公府步，冉冉府中趋。坐中数千人，皆言夫婿殊。
==========================
《礼记·王制》 父之齿随行，兄之齿雁行，朋友不相踰。
==========================
《列女传》卷二〈贤明传·陶荅子妻〉～39～ 陶大夫荅子之妻也。荅子治陶三年，名誉不兴，家富三倍。其妻数谏不用。居五年，从车百乘归休。宗人击牛而贺之，其妻独抱儿而泣。姑怒曰：「何其不祥也！」妇曰：「夫子能薄而官大，是谓婴害。无功而家昌，是谓积殃。昔楚令尹子文之治国也，家贫国富，君敬民戴，故福结于子孙，名垂于后世。今夫子不然。贪富务大，不顾后害。妾闻南山有玄豹，雾雨七日而不下食者，何也？欲以泽其毛而成文章也。故藏而远害。犬彘不择食以肥其身，坐而须死耳。今夫子治陶，家富国贫，君不敬，民不戴，败亡之徵见矣。愿与少子俱脱。」姑怒，遂弃之。处期年，荅子之家果以盗诛。唯其母老以免，妇乃与少子归养姑，终卒天年。君子谓荅子妻能以义易利，虽违礼求去，终以全身复礼，可谓远识矣。诗曰：「百尔所思，不如我所之。」此之谓也。
==========================
晋·皇甫谧《高士传》卷下 庞公者，南郡襄阳人也，居岘山之南，未尝入城府，夫妻相敬如宾。荆州刺史刘表延请不能屈，乃就候之曰：「夫保全一身，孰若保全天下乎？」庞公笑曰：「鸿鹄巢于高林之上，暮而得所栖；鼋鼍穴于深渊之下，夕而得所宿。夫趣舍行止，亦人之巢穴也，且各得其栖宿而已，天下非所保也。」因释耕于垄上，而妻子耘于前。表指而问曰：「先生苦居畎亩，而不肯官禄，后世何以遗子孙乎？」庞公曰：「世人皆遗之以危，今独遗之以安，虽所遗不同，未为无所遗也。」表叹息而去。后遂其妻子登鹿门山，因采药不反。
==========================
《尚书·虞书·舜典》 「伯拜稽首，让于夔龙，……帝曰：『俞往钦哉！』帝曰：『夔，命汝典乐，教冑子。直而温，宽而栗。刚而无虐，而无傲。……神人以和。』夔曰：『于予击石，拊石，百兽率舞。』帝曰：『龙，朕堲谗说殄行，震惊朕师，命汝作纳言，夙夜出纳朕命，惟允。』」旧题汉·孔安国传：「夔、龙，二臣名。」 《史记》卷三《殷本纪》 「伊尹名阿衡。阿衡欲奸汤而无由，乃为有莘氏媵臣，负鼎俎，以滋味说汤，致于王道。或曰，伊尹处士，汤使人聘迎之，五反然后肯往从汤，言素王及九主之事。汤举任以国政。伊尹去汤适夏。既丑有夏，复归于亳。入自北门，遇女鸠、女房，作《女鸠女房》。」唐·司马贞《史记索隐》引《孙子兵书》：「伊尹名挚。」
==========================
《水经注疏》卷三十四〈江水〉～2834～ 自三峡七百里中，两岸连山，略无阙处，重岩嶂，隐天蔽日，自非停午夜分，不见曦月。至于夏水襄陵，沿溯阻绝，或王命急宣，有时朝发白帝，暮到江陵，其閒千二百里，虽乘奔御风，不以疾也。春冬之时，则素湍绿潭，回清倒影，绝巘多生柽柏，悬泉瀑布，飞其閒，清荣峻茂，良多趣味。每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：巴东三峡巫峡长，猿鸣三声泪沾裳。
==========================
《汉书》卷七十六〈赵尹韩张两王列传·张敞〉～3222～ 京兆典京师，长安中浩穰，于三辅尤为剧。郡国二千石以高弟入守，及为真，久者不过二三年，近者数月一岁，辄毁伤失名，以罪过罢。唯广汉及敞为久任职。敞为京兆，朝廷每有大议，引古今，处便宜，公卿皆服，天子数从之。然敞无威仪，时罢朝会，过走马章台街，使御吏驱，自以便面拊马。又为妇画眉，长安中传张京兆眉怃。有司以奏敞。上问之，对曰：「臣闻闺房之内，夫妇之私，有过于画眉者。」上爱其能，弗备责也。然终不得大位。唐·颜师古注引《孟康》曰：「在长安中。」臣瓒曰：「在章台下街也。」
==========================
《史记》卷一百八〈韩长孺列传〉～2857～ 御史大夫韩安国者，梁成安人也，后徙睢阳。尝受韩子、杂家说于驺田生所。事梁孝王为中大夫。吴楚反时，孝王使安国及张羽为将，捍吴兵于东界。张羽力战，安国持重，以故吴不能过梁。吴楚已破，安国、张羽名由此显。梁孝王，景帝母弟，窦太后爱之，令得自请置相、二千石，出入游戏，僭于天子。天子闻之，心弗善也。太后知帝不善，乃怒梁使者，弗见，案责王所为。韩安国为梁使，见大长公主而泣曰：「何梁王为人子之孝，为人臣之忠，太后曾弗省也？夫前日吴、楚、齐、赵七国反时，自关以东皆合从西乡，惟梁最亲为艰难。梁王念太后、帝在中，而诸侯扰乱，一言泣数行下，跪送臣等六人，将兵击却吴楚，吴楚以故兵不敢西，而卒破亡，梁王之力也。今太后以小节苛礼责望梁王。梁王父兄皆帝王，所见者大，故出称跸，入言警，车旗皆帝所赐也，即欲以侘鄙县，驱驰国中，以夸诸侯，令天下尽知太后、帝爱之也。今梁使来，辄案责之。梁王恐，日夜涕泣思慕，不知所为。何梁王之为子孝，为臣忠，而太后弗恤也？」大长公主具以告太后，太后喜曰：「为言之帝。」言之，帝心乃解，而免冠谢太后曰：「兄弟不能相教，乃为太后遗忧。」悉见梁使，厚赐之。其后梁王益亲驩。太后、长公主更赐安国可直千馀金。名由此显，结于汉。其后安国坐法抵罪，蒙狱吏田甲辱安国。安国曰：「死灰独不复然乎？」田甲曰：「然即溺之。」居无何，梁内史缺，汉使使者拜安国为梁内史，起徒中为二千石。田甲亡走。安国曰：「甲不就官，我灭而宗。」甲因肉袒谢。安国笑曰：「可溺矣！公等足与治乎？」卒善遇之。 《汉书》卷五十二〈窦田灌韩列传·韩安国〉～2395～ 其后，安国坐法抵罪，蒙狱吏田甲辱安国。安国曰：「死灰独不复然乎？」甲曰：「然即溺之。」居无几，梁内史缺，汉使使者拜安国为梁内史，起徒中为二千石。田甲亡。安国曰：「甲不就官，我灭而宗。」甲肉袒谢，安国笑曰：「公等足与治乎？」卒善遇之。
==========================
《史记》卷一百一十七〈司马相如列传〉～3002～ 居久之，蜀人杨得意为狗监，侍上。上读子虚赋而善之，曰：「朕独不得与此人同时哉！」得意曰：「臣邑人司马相如自言为此赋。」上惊，乃召问相如。相如曰：「有是。然此乃诸侯之事，未足观也。请为天子游猎赋，赋成奏之。」上许，令尚书给笔札。相如以「子虚」，虚言也，为楚称；「乌有先生」者，乌有此事也，为齐难；「无是公」者，无是人也，明天子之义。故空藉此三人为辞，以推天子诸侯之苑囿。其卒章归之于节俭，因以风谏。奏之天子，天子大悦。……赋奏，天子以为郎。
==========================
《史记》卷九十六《张丞相列传》 「张丞相苍者，阳武人也。好书律历。秦时为御史，主柱下方书。」唐·司马贞《史记索隐》：「周秦皆有柱下史，谓御史也。所掌及侍立恒在殿柱之下，故老子为周柱下史。」
==========================
《东观汉记》卷二《显宗孝明皇帝纪》 永平三年诏曰：「登灵台，正仪度。」春二月，图二十八将于云台。 《后汉书》卷二十二〈朱景王杜马刘傅坚马列传〉 永平中，显宗追感前世功臣，乃图画二十八将于南宫云台，其外又有王常、李通、窦融、卓茂，合三十二人。故依其本弟系之篇末，以志功臣之次云尔。 《后汉书》卷二十四〈马援列传〉 永平初，援女立为皇后。显宗图画建武中名臣、列将于云台，以椒房故，独不及援。东平王苍观图，言于帝曰：「何故不画伏波将军像？」帝笑而不言。至十七年，援夫人卒，乃更脩封树，起祠堂。
==========================
《汉书》卷八十七上《扬雄传上》 「扬季官至庐江太守，汉元鼎间避仇复江上，处岷山之阳曰郫，有田一，有宅一区，世世以农桑为业。自季至雄，五世而传一子，故雄亡它扬于蜀。雄少而好学，不为章句，训诂通而已，博览无所不见。为人简易佚荡，口吃不能剧谈，默而好深湛之思，清静亡为，少耆欲，不汲汲于富贵，不戚戚于贫贱，不修廉隅以徼名当世。家产不过十金，乏无儋石之储，晏如也。」 《汉书》卷八十七下《扬雄赞传》 「雄以病免，复召为大夫。家素贫，耆酒，人希至其门。时有好事者载酒肴从游学，而钜鹿侯芭常从雄居，受其《太玄》、《法言》焉。」
==========================
《史记》卷二十七〈天官书〉～299～ 「廷藩西有隋星五，曰少微，士大夫。」唐·司马贞《史记索隐》：「《春秋合诚图》云『少微，处士位』。又《天官占》云『少微一名处士星』也。」 《晋书》卷十一〈天文志上〉～299～ 爟北四星曰内平，平罪之官，明刑罚。少微四星在太微西，士大夫之位也。一名处士，亦天子副主，或曰博士官，一曰主卫掖门。南第一星处士，第二星议士，第三星博士，第四星大夫。明大而黄，则贤士举也。月、五星犯守之，处士、女主忧，宰相易。南四星曰长垣，主界域及胡夷。荧惑入之，胡入中国；太白入之，九卿谋。
==========================
《史记》卷五十三《萧相国世家》 萧相国何者，沛丰人也。以文无害为沛主吏掾。高祖为布衣时，何数以吏事护高祖。高祖为亭长，常左右之。高祖以吏繇咸阳，吏皆送奉钱三，何独以五。……及高祖起为沛公，何常为丞督事。沛公至咸阳，诸将皆争走金帛财物之府分之，何独先入收秦丞相御史律令图书藏之。沛公为汉王，以何为丞相。……汉十一年，陈豨反，高祖自将，至邯郸。未罢，淮阴侯谋反关中，吕后用萧何计，诛淮阴侯，语在淮阴事中。上已闻淮阴侯诛，使使拜丞相何为相国。
==========================
《汉书》卷八十七上〈扬雄列传上〉 扬雄字子云，蜀郡成都人也。其先出自有周伯侨者，以支庶初食采于晋之扬，因氏焉，不知伯侨周何别也。扬在河、汾之间，周衰而扬氏或称侯，号曰扬侯。会晋六卿争权，韩、魏、赵兴而范中行、知伯弊。当是时，偪扬侯，扬侯逃于楚巫山，因家焉。楚汉之兴也，扬氏溯江上，处巴江州。而扬季官至庐江太守，汉元鼎间避仇复溯江上，处岷山之阳曰郫，有田一廛，有宅一区，世世以农桑为业。自季至雄，五世而传一子，故雄亡它扬于蜀。。……蜀有司马相如，作赋甚弘丽温雅，雄心壮之，每作赋，常拟之以为式。……孝成帝时，客有荐雄文似相如者，上方郊祠甘泉泰畤、汾阴后土，以求继嗣，召雄待诏承明之庭。正月，从上甘泉，还奏甘泉赋以风。 《汉书》卷八十七下〈扬雄传下〉 「雄以为赋者，将以风也，必推类而言，极丽靡之辞，闳侈钜衍，竞于使人不能加也，既乃归之于正，然览者已过矣。」
==========================
《史记》卷八十六〈刺客列传·荆轲〉～2534～ 太子及宾客知其事者，皆白衣冠以送之。至易水之上，既祖，取道，高渐离击筑，荆轲和而歌，为变徵之声，士皆垂泪涕泣。又前而为歌曰：「风萧萧兮易水寒，壮士一去兮不复还！」复为羽声伉慨，士皆瞋目，发尽上指冠。于是荆轲就车而去，终已不顾。
==========================
《汉书》卷四十八《贾谊传》 「后岁馀，文帝思谊，徵之。至，入见，上方受釐，坐宣室。」三国魏·苏林曰：「宣室，未央前正室也。」
==========================
《庄子集释》卷二上〈内篇·养生主〉～7～ 庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。合于桑林之舞，乃中经首之会。文惠君曰：「嘻，善哉！技盖至此乎？」庖丁释刀对曰：「臣之所好者道也，进乎技矣。始臣之解牛之时，所见无非牛者。三年之后，未尝见全牛也。方今之时，臣以神遇，而不以目视，官知止而神欲行。依乎天理，批大郤，道大窾，因其固然。技经肯綮之未尝，而况大軱乎！良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎。彼节者有间，而刀刃者无厚，以无厚入有閒，恢恢乎其于游刃必有馀地矣，是以十九年而刀刃若新发于硎。虽然，每至于族，吾见其难为，怵然为戒，视为止，行为迟。动刀甚微，謋然已解，如土委地。提刀而立，为之四顾，为之踌躇满志，善刀而藏之。」文惠君曰：「善哉！吾闻庖丁之言，得养生焉。」
==========================
《宋书》卷九十三《隐逸传·陶潜传》 贵贱造之者，有酒辄设，潜若先醉，便语客：「我醉欲眠，卿可去。」其真率如此。郡将候潜，值其酒熟，取头上葛巾漉酒，毕，还复著之。
==========================
《诗经·小雅·常棣》 「常棣之华，鄂不韡韡。凡今之人，莫如兄弟。」东汉·郑玄笺：「承华者曰鄂，不，当作拊。拊，鄂足也。鄂足得华之光明则韡韡然盛兴者，喻弟以敬事兄，兄以荣覆弟，恩义之显亦韡韡然。」
==========================
《春秋公羊传注疏》卷二十八〈哀公十四年〉～355～ 十有四年。春。西狩获麟。何以书。记异也。何异尔。非中国之兽也。然则孰狩之。薪采者也。薪采者则微者也。曷为以狩言之。大之也。曷为大之。为获麟大之也。曷为为获麟大之。麟者。仁兽也。有王者则至。无王者则不至。有以告者曰。有而角者。孔子曰。孰为来哉。孰为来哉。反袂拭面。涕沾袍。颜渊死。子曰。噫。天丧予。子路死。子曰。噫。天祝予。西狩获麟。孔子曰。吾道穷矣。春秋何以始乎隐。祖之所逮闻也。所见异辞。所闻异辞。所传闻异辞。何以终乎哀十四年。曰。备矣。君子曷为为春秋。拨乱世。反诸正。莫近诸春秋。则未知其为是与。其诸君子乐道尧舜之道与。末不亦乐乎。尧舜之知君子也。制春秋之义。以俟后圣。以君子之为。亦有乐乎此也。 《孔子家语》卷四〈辩物〉～42～ 叔孙氏之车士曰子锄商，采薪于大野，获麟焉，折其前左足，载以归，叔孙以为不祥，弃之于郭外。使人告孔子曰：「有麇而角者，何也？」孔子往观之，曰：「麟也。胡为来哉？胡为来哉？」反袂拭面，涕泣沾衿。叔孙闻之，然后取之。子贡问曰：「夫子何泣尔？」孔子曰：「麟之至，为明王也，出非其时而害，吾是以伤焉。」 晋·杜预《春秋左氏传序》 麟凤五灵，王者之嘉瑞也。今麟出非其时，虚其应而失其归，此圣人所以为感也。绝笔于「获麟」之一句者，所感而起，固所以为终也。 《史记》卷四十七《孔子世家》 「及西狩见麟，（孔子）曰：『吾道穷矣！』」南朝宋·裴骃《史记集解》：「麟者，太平之兽，圣人之类也。时得而死，此天亦告夫子将殁之證，故云尔。」
==========================
《汉书》卷五十七上〈司马相如列传〉～2530～ 临邛多富人，卓王孙僮客八百人，程郑亦数百人，乃相谓曰：「令有贵客，为具召之。并召令。」令既至，卓氏客以百数，至日中请司马长卿，长卿谢病不能临。临令不敢尝食，身自迎相如，相如为不得已而强往，一坐尽倾。酒酣，临邛令前奏琴曰：「窃闻长卿好之，愿以自娱。」相如辞谢，为鼓一再行。是时，卓王孙有女文君新寡，好音，故相如缪与令相重而以琴心挑之。相如时从车骑，雍容閒雅，甚都。及饮卓氏弄琴，文君窃从户窥，心说而好之，恐不得当也。既罢，相如乃令侍人重赐文君侍者通殷勤。文君夜亡奔相如，相如与驰归成都。家徒四壁立。卓王孙大怒曰：「女不材，我不忍杀，一钱不分也！」人或谓王孙，王孙终不听。文君久之不乐，谓长卿曰：「弟俱如临邛，从昆弟假贷，犹足以为生，何至自苦如此！」相如与俱之临邛，尽卖车骑，买酒舍，乃令文君当卢。相如身自著犊鼻裈，与庸保杂作，涤器于市中。卓王孙耻之，为杜门不出。 《史记》卷一百一十七〈司马相如列传〉 是时卓王孙有女文君新寡，好音，故相如缪与令相重，而以琴心挑之。相如之临邛，从车骑，雍容閒雅甚都；及饮卓氏，弄琴，文君窃从户窥之，心悦而好之，恐不得当也。既罢，相如乃使人重赐文君侍者通殷勤。文君夜亡奔相如，相如乃与驰归成都。家居徒四壁立。卓王孙大怒曰：「女至不材，我不忍杀，不分一钱也。」人或谓王孙，王孙终不听。文君久之不乐，曰：「长卿第俱如临邛，从昆弟假贷犹足为生，何至自苦如此！」相如与俱之临邛，尽卖其车骑，买一酒舍酤酒，而令文君当炉。相如身自著犊鼻裈，与保庸杂作，涤器于市中。
==========================
《庄子集释》卷六下〈外篇·秋水〉～606～ 庄子与惠子游于濠梁之上。庄子曰：「倏鱼出游从容，是鱼之乐也。」惠子曰：「子非鱼，安知鱼之乐？」庄子曰：「子非我，安知我不知鱼之乐？」惠子曰：「我非子，固不知子矣；子固非鱼矣，子之不知鱼之乐全矣。」庄子曰：「请循其本。子曰『汝安知鱼乐』云者，既已知吾知之而问我，我知之濠上也。」
==========================
晋·葛洪《神仙传》卷七《麻姑》 汉孝桓帝时，神仙王远，字方平，降于蔡经家。……即令人相访。……麻姑至矣，来时亦先闻人马箫鼓声。既至，从官半于方平，麻姑至，蔡经亦举家见之。是好女子，年十八九许，于顶中作髻，馀发垂至腰。其衣有文章，而非锦绮，光綵耀目，不可名状，入拜方平。……宴毕，方平、麻姑命驾升天而去。
==========================
《昭明文选》卷四十六南朝齐·王元长（融）《三月三日曲水诗序》 「纪言事于仙室。」唐·李善注引华峤《后汉书》曰：「学者称东观为老氏藏室，道家蓬莱，今故言仙室。」
==========================
《史记》卷九十二〈淮阴侯列传〉～26～ 信数与萧何语，何奇之。至南郑，诸将行道亡者数十人，信度何等已数言上，上不我用，即亡。何闻信亡，不及以闻，自追之。人有言上曰：「丞相何亡。」上大怒，如失左右手。居一二日，何来谒上，上且怒且喜，骂何曰：「若亡，何也？」何曰：「臣不敢亡也，臣追亡者。」上曰：「若所追者谁何？」曰：「韩信也。」上复骂曰：「诸将亡者以十数，公无所追；追信，诈也。」何曰：「诸将易得耳。至如信者，国士无双。王必欲长王汉中，无所事信；必欲争天下，非信无所与计事者。顾王策安所决耳。」王曰：「吾亦欲东耳，安能郁郁久居此乎？」何曰：「王计必欲东，能用信，信即留；不能用，信终亡耳。」王曰：「吾为公以为将。」何曰：「虽为将，信必不留。」王曰：「以为大将。」何曰：「幸甚。」于是王欲召信拜之。何曰：「王素慢无礼，今拜大将如呼小儿耳，此乃信所以去也。王必欲拜之，择良日，斋戒，设坛场，具礼，乃可耳。」王许之。诸将皆喜，人人各自以为得大将。至拜大将，乃韩信也，一军皆惊。
==========================
《晋书》卷七十二《葛洪传》 葛洪字稚川，丹杨句容人也。……尤好神仙导养之法。从祖玄，吴时学道得仙，号曰葛仙公，以其鍊丹秘术授弟子郑隐。洪就隐学，悉得其法焉。后师事南海太守上党鲍玄。玄亦内学，逆占将来，见洪深重之，以女妻洪。洪传玄业，兼综练医术，凡所著撰，皆精覈是非，而才章富赡。 ……自号抱朴子，因以名书。其馀所著碑诔诗赋百卷，移檄章表三十卷，神仙、良吏、隐逸、集异等传各十卷，又抄五经、史、汉、百家之言、方技杂事三百一十卷，金匮药方一百卷，肘后要急方四卷。 洪博闻深洽，江左绝伦。著述篇章富于班马，又精辩玄赜，析理入微。后忽与岳疏云：「当远行寻师，剋期便发。」岳得疏，狼狈往别。而洪坐至日中，兀然若睡而卒，岳至，遂不及见。时年八十一。视其颜色如生，体亦柔软，举尸入棺，甚轻，如空衣，世以为尸解得仙云。
==========================
《后汉书》卷七十六〈循吏列传·孟尝〉～2472～ 孟尝字伯周，会稽上虞人也。……尝后策孝廉，举茂才，拜徐令。州郡表其能，迁合浦太守。郡不产谷实，而海出珠宝，与交阯比境，常通商贩，贸籴粮食。先时宰守并多贪秽，诡人采求，不知纪极，珠遂渐徙于交阯郡界。于是行旅不至，人物无资，贫者饿死于道。尝到官，革易前敝，求民病利。曾未踰岁，去珠复还，百姓皆反其业，商货流通，称为神明。
==========================
《三国志》卷二十七〈魏书·徐邈传〉～739～ 徐邈字景山，燕国蓟人也。太祖平河朔，召为丞相军谋掾，试守奉高令，入为东曹议令史。魏国初建，为尚书郎。时科禁酒，而邈私饮至于沈醉。校事赵达问以曹事，邈曰：「中圣人。」达白之太祖，太祖甚怒。度辽将军鲜于辅进曰：「平日醉客谓酒清者为圣人，浊者为贤人，邈性脩慎，偶醉言耳。」竟坐得免刑。 《艺文类聚》卷七十二〈食物部·酒〉～247～ 《魏略》曰：大祖禁酒，而人窃饮之，故难言酒，以白酒为贤者，清酒为圣人。
==========================
《艺文类聚》卷十一〈帝王部一·帝禹夏后氏〉～28～ 《鬻子》曰：禹投一馈而七起。曰：「吾不恐四海之士留于道路也，恐其留吾门也，是以四海之士皆至。」禹当朝廷，门可以罗雀。 《史记》卷一百二十〈汲郑列传〉～33～ 太史公曰：「夫以汲、郑之贤，有势则宾客十倍，无势则否，况众人乎！下邽翟公有言，始翟公为廷尉，宾客阗门；及废，门外可设雀罗。翟公复为廷尉，宾客欲往，翟公乃人署其门曰：『一死一生，乃知交情。一贫一富，乃知交态。一贵一贱，交情乃见。』汲、郑亦云，悲夫！」
==========================
《大正新脩大藏经》卷二十六〈净土立教志·莲社七祖·法师慧远 〉 ～26～2～ 伊大敬感乃为建刹，名其殿曰神运。以在永师舍东故号东林，时太元十一年也，此山仪形九叠峻耸天绝，而所居尽林壑之美，背负炉旁带瀑布，清流环阶白云生栋别营禅室最居静深。凡在瞻履神清气肃，师闻天竺佛影是佛昔化毒龙瑞，欣感于怀。后因耶舍律士述光相，乃背山临流营筑龛室。淡采图写望如烟雾，复制五铭刻于石。江州太守孟怀玉、别驾王乔之、常侍张野、安太守殷隐、黄门毛修之、主簿殷蔚、参军王穆夜、孝廉范悦之、隐士宗炳等。咸赋铭先是寻阳陶侃刺广州，渔人见海中有神光，网之得金像文殊，志云阿育王所造。后商人于海东获一圆光，持以就像若弥缝然，侃以送武昌寒溪主僧僧珍，常往夏口夜梦，寺火而此像室独有神护，驰还寺果焚像室果存。及侃移督江州，迎像将还至舟而溺，荆楚为之谣曰：「陶惟剑雄像以神标，云翔泥宿邈何遥遥。」可以诚至难以力招，及寺成师至江上虔祷之。像忽浮出，遂迎至神运殿，造重阁以奉之，因制文殊瑞像赞。尝谓诸教三昧其名甚众，功高易进念佛为先，既而谨律息心之士，绝尘清信之宾，不期而至者，慧永、慧持、道生、昙顺、僧睿、昙恒、道炳、昙诜、道敬、佛驮耶舍、佛驮跋陀罗、名儒刘程之、张野、周续之、张诠、宗炳、雷次宗等。结社念佛，世号十八贤。复率众至百二十三人，同修净土之业，造西方三圣像建斋立誓，令刘遗民著发愿文。 《大正新脩大藏经》卷二十六〈净土立教志·不入社诸贤传〉 ～269～3～ 时远法师与诸贤结莲社以书招渊明。……谢灵运，祖玄有功室，灵运为康乐公主孙，龚封康乐公。文章为江左第一尝著木屐上山则去前齿，下山则去后齿。寻山陟岭必造幽峻，至庐山一见远公，肃然心伏，乃即寺筑台翻涅槃经，凿池植白莲，时远公诸贤同修净土之业，因号白莲社。
==========================
《吕氏春秋·纪部》卷十〈孟冬纪·异用〉 汤见祝网者，置四面，其祝曰：『从天坠者，从地出者，从四方来者，皆离（假借为罹）吾网。』汤曰：『嘻！尽之矣。非桀其孰为此也？』汤收其三面，置其一面，更教祝曰：『昔蛛蝥作网罟，今之人学纾。欲左者左，欲右者右，欲高者高，欲下者下，吾取其犯命者。』汉南之国闻之曰：『汤之德及禽兽矣。』四十国归之。人置四面，未必得鸟；汤去其三面，置其一面，以网其四十国，非徒网鸟也。 《史记》卷三〈殷本纪〉～95～ 汤出，见野张网四面，祝曰：「自天下四方皆入吾网。」汤曰：「嘻，尽之矣！」乃去其三面，祝曰：「欲左，左。欲右，右。不用命，乃入吾网。」诸侯闻之，曰：「汤德至矣，及禽兽。」
==========================
《全上古三代秦汉三国六朝文·全梁文》卷五十五〈钟嵘·诗品中〉～3278～ 宋法曹参军谢惠连诗，小谢才思富捷，恨其兰玉夙凋，故长辔未骋。秋怀捣衣之作，虽复灵运锐思，亦何以加焉？又工为绮丽歌谣，风人第一。《谢氏家录》云：「康乐每对惠连，辄得佳语。后在永嘉西堂思诗，竟日不就。寤寐间，忽见惠连，即成『池塘生春草』。故常云：『此语有神助，非吾语也。』」 《南史》卷十九《谢惠连传》 「子惠连，年十岁能属文，族兄灵运嘉赏之，云『每有篇章，对惠连辄得佳语。』尝于永嘉西堂思诗，竟日不就，忽梦见惠连，即得『池塘生春草』，大以为工。常云『此语有神功，非吾语也』。本州辟主簿，不就。」
==========================
《后汉书》卷十六〈邓寇列传·寇恂〉～624～ 恂归颍川。三年，遣使者即拜为汝南太守，又使骠骑将军杜茂将兵助恂讨盗贼。盗贼清静，郡中无事。恂素好学，乃修乡校，教生徒，聘能为左氏春秋者，亲受学焉。七年，代朱浮为执金吾。明年，从车驾击隗嚣，而颍川盗贼群起，帝乃引军还，谓恂曰：「颍川迫近京师，当以时定。惟念独卿能平之耳，从九卿复出，以忧国可也。」恂对曰：「颍川剽轻，闻陛下远踰阻险，有事陇、蜀，故狂狡乘閒相诖误耳。如闻乘舆南向，贼必惶怖归死，臣愿执锐前驱。」即日车驾南征，恂从至颍川，盗贼悉降，而竟不拜郡。百姓遮道曰：「愿从陛下复借寇君一年。」乃留恂长社，镇抚吏人，受纳馀降。
==========================
《汉书》卷七十六〈赵尹韩张两王列传·张敞〉～3222～ 又为妇画眉，长安中传张京兆眉怃。有司以奏敞。上问之，对曰：「臣闻闺房之内，夫妇之私，有过于画眉者。」上爱其能，弗备责也。然终不得大位。
==========================
《世说新语笺疏》中卷下〈赏誉〉 卫伯玉为尚书令，见乐广与中朝名士谈议，奇之曰：「自昔诸人没已来，常恐微言将绝。今乃复闻斯言于君矣！」命子弟造之曰：「此人，人之水镜也，见之若披云雾睹青天。」南朝梁·刘孝标注引王隐《晋书》曰：「卫瓘有名理，及与何晏、邓飏等数共谈讲，见广奇之曰：『每见此人，则瑩然犹廓云雾而睹青天。』」
==========================
《太平广记》卷十二〈神仙十二·壶公〉～80～ 壶公者，不知其姓名也。今世所有召军符、召鬼神治病玉府符，凡二十馀卷，皆出自公、故总名「壶公符」。时汝南有费长房者，为市掾，忽见公从远方来，入市卖药。人莫识之，卖药口不二价，治病皆愈。语买人曰：服此药必吐某物，某日当愈。事无不效。其钱日收数万，便施与市中贫乏饥冻者，唯留三五十。常悬一空壶于屋上，日入之后，公跳入壶中。人莫能见，唯长房楼上见之，知非常人也。长房乃日日自扫公座前地，及供馔物，公受而不辞。如此积久，长房尤不懈，亦不敢有所求。公知长房笃信，谓房曰：「至暮无人时更来。」长房如其言即往，公语房曰：「见我跳入壶中时，卿便可效我跳，自当得入。」长房依言，果不觉已入。入后不复是壶，唯见仙宫世界。楼观重门阁道，公左右侍者数十人。公语房曰：「我仙人也，昔处天曹，以公事不勤见责，因谪人间耳。卿可教，故得见我。」长房下座顿首曰：「肉人无知，积罪却厚，幸谬见哀悯，犹入剖棺布气。生枯起朽。但恐臭秽顽弊，不任驱使。若见哀怜，百生之厚幸也。」公曰：「审尔大佳，勿语人也。」公后诣长房于楼上曰：「我有少酒，相就饮之。」酒在楼下，长房使人取之，不能举盎，至数十人莫能得上。乃白公，公乃下，以一指提上。与房公饮之，酒器如拳许大，饮之至暮不竭。告长房曰：「我某日当去，卿能去乎？」房曰：「欲去之心，不可复言，欲使亲眷不觉知去，当有何计？」公曰：「易耳。」乃取一青竹杖与房，戒之曰：「卿以竹归家，便可称病，以此竹杖置卿所卧处，默然便来。」房如公言。去后，家人见房已死，尸在床。乃向竹杖耳，乃哭泣葬之。房诣公，恍惚不知何所，公乃留房于群虎中，虎磨牙张口欲噬房，房不惧。明日，又内于石室中，头上有一方石，广数丈，以茅绹悬之，又诸蛇来啮绳，绳即欲断，而长房自若。公至，抚之曰：「子可教矣。」又令长房啖屎，兼蛆长寸许，异常臭恶。房难之，公乃叹谢遣之曰：「子不得仙道也。赐子为地上主者，可得寿数百岁。」为传封符一卷付之，曰：「带此可主诸鬼神，常称使者，可以治病消灾。」房忧不得到家，公以一竹杖与之曰：「但骑此，得到家耳。」房骑竹杖辞去，忽如睡觉，已到家。家人谓是鬼，具述前事，乃发棺视之，唯一竹杖，方信之。房所骑竹杖，弃葛陂中，视之乃青龙耳。初去至归谓一日，推问家人，已一年矣。房乃行符，收鬼治病，无不愈者。每与人同坐共语，常呵责嗔怒，问其故，曰：「嗔鬼耳。」时汝南有鬼怪，岁辄数来郡中，来时从骑如太守，入府打鼓，周行内外，尔乃还去，甚以为患。房因诣府厅事，正值此鬼来到府门前。府君驰入，独留房。鬼知之，不敢前。房大叫呼曰，便捉前鬼来。乃下车伏庭前，叩头乞曰改过。房呵之曰：「汝死老鬼，不念温良，无故导从，唐突官府，自知合死否？急复真形。」鬼须臾成大鳖，如车轮，头长丈馀。房又令复人形。房以一劄符付之，令送与葛陂君，鬼叩头流涕，持劄去。使人追视之，乃见符劄立陂边，鬼以头（明钞本、陈校本头作颈）绕树而死。房后到东海，东海大旱三年。谓请两者曰：「东海神君前来淫葛陂夫人，吾系之，辞状不测，脱然忘之，遂致之旱，吾今当赦之，令其行雨。」即便有大雨。房有神术，能缩地脉，千里存在，目前宛然，放之复舒如旧也。 《后汉书》卷八十二下〈方术列传下·费长房〉～2744～ 长房辞归，翁与一竹杖，曰：「骑此任所之，则自至矣。既至，可以杖投葛陂中也。」又为作一符，曰：「以此主地上鬼神。」长房乘杖，须臾来归，自谓去家适经旬日，而已十馀年矣。即以杖投陂，顾视则龙也。家人谓其久死，不信之。长房曰：「往日所葬，但竹杖耳。」乃发冢剖棺，杖犹存焉。遂能医疗众病，鞭笞百鬼，及驱使社公。或在它坐，独自恚怒，人问其故，曰：「吾责鬼魅之犯法者耳。」
==========================
《汉书》卷十九上《百官公卿表上》 凡吏秩比二千石以上，皆银印青绶，光禄大夫无。秩比六百石以上，皆铜印黑绶，大夫、博士、御史、谒者、郎无。其仆射、御史治书尚符玺者，有印绶。比二百石以上，皆铜印黄绶。
==========================
清·黄奭辑《汉学堂丛本》 晋·王隐《晋书》：董京字威辇，不知何许人。太始初，值魏禅晋，遂被发佯狂，常宿白社中，时乞于市，得残碎缯絮结以自覆，全帛佳绵则不肯受。著作孙楚就社中与语，遂载与归。终不肯坐。后数年去，莫知其所，其寝处得一石子，及诗曰：「未世流奔，以文代质，逝将抱此玄虚，归我寂寞之室。」
==========================
《庄子集释》卷三上〈内篇·大宗师〉～262～ 子来曰：「父母于子，东西南北，唯命之从。阴阳于人，不翅于父母；彼近吾死而我不听，我则悍矣，彼何罪焉！夫大块载我以形，劳我以生，佚我以老，息我以死。故善吾生者，乃所以善吾死也。今大冶铸金，金踊跃曰『我且必为镆』，大冶必以为不祥之金。今一犯人之形，而曰『人耳人耳』，夫造化者必以为不祥之人。今一以天地为大炉，以造化为大冶，恶乎往而不可哉！」成然寐，蘧然觉。 《三国志》卷二十一《魏书·王粲传》 琳谏进曰：「易称『即鹿无虞』。谚有『掩目捕雀』。夫微物尚不可欺以得志，况国之大事，其可以诈立乎？今将军总皇威，握兵要，龙骧虎步，高下在心；以此行事，无异于鼓洪炉以燎毛发。」
==========================
《后汉书》卷六十五〈皇甫张段列传·张奂〉～244～ 长子芝，字伯英，最知名。芝及弟昶，字文舒，并善草书，至今称传之。唐·李贤注引王愔《文志》曰：「芝少持高操，以名臣子勤学，文为儒宗，武为将表。太尉辟，公车有道徵，皆不至，号张有道。尤好草书，学崔、杜之法，家之衣帛，必书而后练。临池学书，水为之黑。下笔则为楷则，号匆匆不暇草书，为世所宝，寸纸不遗，韦仲将谓之『草圣』也。」 《晋书》卷八十〈王羲之列传〉～200～ 每自称「我书比钟繇，当抗行；比张芝草，犹当雁行也」。曾与人书云：「张芝临池学书，池水尽黑，使人耽之若是，未必后之也。」
==========================
《世说新语笺疏》下卷上〈容止〉～609～ 嵇康身长七尺八寸，风姿特秀。……见者叹曰：「萧萧肃肃，爽朗清举。」或云：「肃肃如松下风，高而徐引。」山公曰：「嵇叔夜之为人也，岩岩若孤松之独立；其醉也，傀俄若玉山之将崩。」
==========================
《拾遗记》卷十《昆仑山》 昆仑山有昆陵之地，其高出日月之上。山有九层……第九层山形渐小狭，下有芝田蕙圃，皆数百顷，群仙种耨焉。傍有瑶台十二，各广千步，皆五色玉为台基。
==========================
《淮南子》卷十六〈说山训〉～550～ 见一叶落，而知岁之将暮；睹瓶中之冰，而知天下之寒；以近论远。三人比肩，不能外出户；一人相随，可以通天下。足●地而为，暴行而为影，此易而难。庄王诛里史，孙叔敖制冠浣衣；文公弃荏席，后黴黑，咎犯辞归，故桑叶落而长年悲也。
==========================
《三国志》卷二十一《魏书·王粲传》 年十七，司徒辟，诏除黄门侍郎，以西京扰乱，皆不就。乃之荆州依刘表。表以粲貌寝而体弱通侻，不甚重也。
==========================
《楚辞》卷七〈渔父〉 屈原既放，游于江潭，行吟泽畔，颜色憔悴，形容枯槁。渔父见而问之曰：「子非三闾大夫与？何故至于斯？」屈原曰：「举世皆浊我独清，人皆醉我独醒，是以见放。」渔父曰：「圣人不凝滞于物，而能与世推移。世人皆浊，何不淈其泥而扬其波？人皆醉，何不餔其糟而歠其酾？何故深思高举，自令放为？」屈原曰：「吾闻之，新沐者必弹冠，新浴者必振衣。安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎？」渔父莞尔而笑，鼓枻而去。乃歌曰：「沧浪之水清兮，可以濯我缨，沧浪之水浊兮，可以濯我足。」遂去，不复与言。
==========================
《昭明文选》卷四十二、三国魏·魏文帝（曹丕）《与朝歌令吴质书》 昔伯牙绝弦于钟期，仲尼覆醢于子路，痛知音之难遇，伤门人之莫逮。 《列子集释》卷五〈汤问篇〉～78～ 伯牙善鼓琴，钟子期善听。伯牙鼓琴，志在登高山。钟子期曰：「善哉！峨峨兮若泰山！」志在流水。钟子期曰：「善哉！洋洋兮若江河！」伯牙所念，钟子期必得之。伯牙游于泰山之阴，卒逢暴雨，止于岩下；心悲，乃援琴而鼓之。初为霖雨之操，更造崩山之音。曲每奏，钟子期辄穷其趣。伯牙乃舍琴而叹曰：「善哉，善哉，子之听夫！志想象犹吾心也。吾于何逃声哉？」 《吕氏春秋》卷十四〈孝行览第二·二曰本〉～740～ 伯牙鼓琴，钟子期听之，方鼓琴而志在太山，钟子期曰：『善哉乎鼓琴，巍巍乎若太山。』少选之间，而志在流水，钟子期又曰：『善哉乎鼓琴，汤汤乎若流水。』钟子期死，伯牙破琴绝弦，终身不复鼓琴，以为世无足复为鼓琴者。非独琴若此也，贤者亦然。虽有贤者，而无礼以接之，贤奚由尽忠？犹御之不善，骥不自千里也。
==========================
《艺文类聚》卷八十六〈果部上·桃〉～468～ 汉武故事曰：东郡献短人，呼东方朔。朔至，短人因指朔谓上曰：西王母种桃，三千岁一为子。此儿不良也，已三过偷之矣。后西王母下，出桃七枚，母因啖二，以五枚与帝。帝留核著前，母问曰：「用此何？」上曰：「此桃美，欲种之。」母笑曰：「此桃三千年一著子，非下土所植也。」 《太平广记》卷第三〈神仙三·汉武帝〉～4～ 王母至也。……修短得中。天姿掩蔼。容颜绝世。真灵人也。下车登床。帝跪拜问寒暄毕立。因呼帝共坐。帝面南。王母自设天厨。真妙非常。丰珍上果。芳华百味。紫芝萎蕤。芬芳填樏。清香之酒。非地上所有。香气殊绝。帝不能名也。又命侍女更索桃果。须臾。以玉盘盛仙桃七颗。大如鸭卵。形圆青色。以呈王母。母以四颗与帝。三颗自食。桃味甘美。口有盈味。帝食辄收其核。王母问帝。帝曰。欲种之。母曰。此桃三千年一生实。中夏地薄。种之不生。帝乃止。 《汉武帝故事》～345～ 王母遣使谓帝曰：『七月七日我当暂来。』帝至日，埽宫内，然九华灯。七月七日，上于承华殿斋，日正中，忽见有青鸟从西方来集殿前。上问东方朔，朔对曰：『西王母暮必降尊像上宜洒扫以待之。』上乃施帷帐，烧兜末香，香，兜渠国所献也，香如大豆，涂宫门，闻数百里；关中尝大疫，死者相系，烧此香，死者止。是夜漏七刻，空中无云，隐如雷声，竟天紫色。有顷，王母至：乘紫车，玉女夹驭，载七胜履玄琼凤文之?，青气如云，有二青鸟如乌，夹侍母旁。下车，上迎拜，延母坐，请不死之药。母曰：『太上之药，有中华紫蜜云山朱蜜玉液金浆，其次药有五云之浆风实云子玄霜绛雪，上握兰园之金精，下摘圆丘之紫柰，帝滞情不遣，欲心尚多，不死之药，未可致也。』因出桃七枚，母自啖二枚，与帝五枚。帝留核著前。王母问曰：『用此何为？』上曰：『此桃美，欲种之。』母笑曰：『此桃三千年一著子，非下土所植也。』留至五更，谈语世事，而不肯言鬼神，肃然便去。东方朔于朱鸟牖中窥母，母谓帝曰：『此儿好作罪过，疏妄无赖，久被斥退，不得还天；然原心无恶，寻当得还。帝善遇之。』母既去，上惆怅良久。
==========================
《淮南子》卷九《主术训》 「楚文王好服獬冠，楚国效之。」东汉·高诱注：「獬豸之冠如今御史冠。」 《后汉书》志第三十〈舆服下·法冠〉～3667～ 法冠，一曰柱后。高五寸，以纚为展筒，铁柱卷，执法者服之，侍御史、廷尉正监平也。或谓之獬豸冠。獬豸神羊，能别曲直，楚王尝获之，故以为冠。胡广说曰：「春秋左氏传有南冠而絷者，则楚冠也。秦灭楚，以其君服赐执法近臣御史服之。」
==========================
《世说新语》中卷下《赏誉》 「刘琨称祖车骑为朗诣，曰：『少为王敦所叹。』」南朝梁·刘孝标注引《晋阳秋》：「刘琨与亲旧书曰：『吾枕戈待旦，志枭逆虏，常恐祖生先吾箸鞭耳！』」 《晋书》卷六十二〈刘琨列传〉 琨少负志气，有纵横之才，善交胜己，而颇浮誇。与范阳祖逖为友，闻逖被用，与亲故书曰：「吾枕戈待旦，志枭逆虏，常恐祖生先吾著鞭。」其意气相期如此。
==========================
南朝梁·任昉《述异记》卷上 信安郡石室山，晋时王质伐木至，见童子数人棋而歌，质因听之。童子以一物与质，如枣核。质含之，不觉饥。顷饿，童子谓曰：「何不去？」质起视，斧柯尽烂。既归，无复时人。 《浪迹丛谈·三谈》卷一〈观弈轩杂录〉～407～ 任昉《述异记》云：「信安郡有石室山，晋时王质伐木，至，见童子数人棋而歌，质因听之，童子以一物与质含之，不觉饥。俄顷，童子谓曰：『何不去？』质起视，斧柯烂尽，既归，无复时人。」按松窗百说云：「人间所以贵慕神仙者，以其快乐无恼，长生久视耳。今斯须便过百年，朝夕已经千载，不知自开辟以来，终得几局棋也？」
==========================
《楚辞》卷十二汉·淮南小山《招隐士》 攀援桂枝兮聊淹留。 《晋书》卷五十二《郤诜传》 武帝于东堂会送，问诜曰：「卿自以为何如？」诜对曰：「臣举贤良对策，为天下第一，犹桂林之一枝，昆山之片玉。」
==========================
《史记》卷八十一〈廉颇蔺相如列传〉～2439～ 赵惠文王时，得楚和氏璧。秦昭王闻之，使人遗赵王书，愿以十五城请易璧。赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵之来。计未定，求人可使报秦者，未得。宦者令缪贤曰：「臣舍人蔺相如可使。」王问：「何以知之？」对曰：「臣尝有罪，窃计欲亡走燕，臣舍人相如止臣，曰：『君何以知燕王？』臣语曰：『臣尝从大王与燕王会境上，燕王私握臣手，曰「愿结友」。以此知之，故欲往。』相如谓臣曰：『夫赵彊而燕弱，而君幸于赵王，故燕王欲结于君。今君乃亡赵走燕，燕畏赵，其势必不敢留君，而束君归赵矣。君不如肉袒伏斧质请罪，则幸得脱矣。』臣从其计，大王亦幸赦臣。臣窃以为其人勇士，有智谋，宜可使。」于是王召见，问蔺相如曰：「秦王以十五城请易寡人之璧，可予不？」相如曰：「秦彊而赵弱，不可不许。」王曰：「取吾璧，不予我城，柰何？」相如曰：「秦以城求璧而赵不许，曲在赵。赵予璧而秦不予赵城，曲在秦。均之二策，宁许以负秦曲。」王曰：「谁可使者？」相如曰：「王必无人，臣愿奉璧往使。城入赵而璧留秦；城不入，臣请完璧归赵。」赵王于是遂遣相如奉璧西入秦。秦王坐章台见相如，相如奉璧奏秦王。秦王大喜，传以示美人及左右，左右皆呼万岁。相如视秦王无意偿赵城，乃前曰：「璧有瑕，请指示王。」王授璧，相如因持璧却立，倚柱，怒发上冲冠，谓秦王曰：「大王欲得璧，使人发书至赵王，赵王悉召群臣议，皆曰『秦贪，负其彊，以空言求璧，偿城恐不可得』。议不欲予秦璧。臣以为布衣之交尚不相欺，况大国乎！且以一璧之故逆彊秦之驩，不可。于是赵王乃斋戒五日，使臣奉璧，拜送书于庭。何者？严大国之威以修敬也。今臣至，大王见臣列观，礼节甚倨；得璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣头今与璧俱碎于柱矣！」相如持其璧睨柱，欲以击柱。秦王恐其破璧，乃辞谢固请，召有司案图，指从此以往十五都予赵。相如度秦王特以诈详为予赵城，实不可得，乃谓秦王曰：「和氏璧，天下所共传宝也，赵王恐，不敢不献。赵王送璧时，斋戒五日，今大王亦宜斋戒五日，设九宾于廷，臣乃敢上璧。」秦王度之，终不可彊夺，遂许斋五日，舍相如广成传。相如度秦王虽斋，决负约不偿城，乃使其从者衣褐，怀其璧，从径道亡，归璧于赵。秦王斋五日后，乃设九宾礼于廷，引赵使者蔺相如。相如至，谓秦王曰：「秦自缪公以来二十馀君，未尝有坚明约束者也。臣诚恐见欺于王而负赵，故令人持璧归，閒至赵矣。且秦彊而赵弱，大王遣一介之使至赵，赵立奉璧来。今以秦之彊而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。」秦王与群臣相视而嘻。左右或欲引相如去，秦王因曰：「今杀相如，终不能得璧也，而绝秦赵之驩，不如因而厚遇之，使归赵，赵王岂以一璧之故欺秦邪！」卒廷见相如，毕礼而归之。 《昭明文选》卷四十二〈书中·与钟大理书〉～900～ 近日南阳宗惠叔称君侯昔有美玦，闻之惊喜，笑与抃会。当自白书，恐传言未审，是以令舍弟子建因荀仲茂时从容喻鄙旨。乃不忽遗，厚见周称，邺骑既到，宝玦初至，捧匣跪发，五内震骇，绳穷匣开，烂然满目。猥以蒙鄙之姿，得睹希世之宝，不烦一介之使，不损连城之价，既有秦昭章台之观，而无蔺生诡夺之诳，嘉贶益腆，敢不钦承。谨奉赋一篇，以赞扬丽质。
==========================
南朝梁·梁元帝萧绎《金楼子·兴王》 伯夷叔齐不食周粟，饿于首阳，依麋鹿以为群。 《昭明文选》卷五十五南朝梁·刘孝标（峻）《广绝交论》 「是以耿介之士，疾其若斯，裂裳裹足，弃之长骛。独立高山之顶，欢与麋鹿同群。」唐·李善注引《论语》：「子曰：鸟兽不可与同群。」
==========================
《山海经·北山经》 又北二百里，曰发鸠之山，其上多柘木。有鸟焉，其状如乌，文首、白喙、赤足，名曰精卫，其鸣自詨。是炎帝之少女名曰女娃，女娃游于东海，溺而不返，故为精卫，常衔西山之木石，以堙于东海。漳水出焉，东流注于河。 《述异记》卷上 昔炎帝女溺死东海中，化为精卫，其名自呼。每衔西山木石填东海。偶海燕而生子，生雌状如精卫，生雄如海燕。今东海精卫誓水处，曾溺于此川，誓不饮其水。一名鸟市，一名冤禽，又名志鸟，俗呼帝女雀。
==========================
《史记》卷五十八〈梁孝王世家〉 明年，汉立太子。梁最亲，有功，又为大国，居天下膏腴地，北界泰山，西至高阳，四十馀城，多大县。孝王，窦太后少子也，爱之，赏赐不可胜道。于是孝王筑东苑，方三百馀里。广睢阳城七十里。大治宫室，为复道，自宫连属于平台三十馀里。得赐天子旌旗，出从千乘万骑。东西驰猎，拟于天子。出言䟆，入言警。招延四方豪桀，自山以东游说之士。莫不毕至，齐人羊胜、公孙诡、邹阳之属。公孙诡多奇邪计，初见王，赐千金，官至中尉，梁号之曰公孙将军，梁多作兵器弩弓矛数十万，而府库金钱且百巨万，珠玉宝器多于京师。 唐·张守节《史记正义》引《括地志》云：「兔园在宋州宋城县东南十里。葛洪《西京杂记》云：『梁孝王苑中有落猿岩、栖龙岫、雁池、鹤洲、凫岛。诸宫观相连，奇果佳树，瑰禽异兽，靡不毕备』。俗人言梁孝王竹园也。」
==========================
《史记》卷八十四《贾生列传》 「贾生名谊，雒阳人也。」「绛、灌、东阳侯、冯敬之属尽害之，乃短贾生曰：『雒阳之人，年少初学，专欲擅权，纷乱诸事。』于是天子后亦疏之，不用其议，乃以贾生为长沙王太傅。贾生既辞往行，闻长沙卑湿，自以寿不得长，又以适去，意不自得。及渡湘水，为赋以吊屈原。」唐·司马贞《史记索隐》：「韦昭云：『适，谴也。』」 《史记》卷八十四〈屈原贾生列传·屈原〉 自屈原沈汨罗后百有馀年，汉有贾生，为长沙王太傅，过湘水，投书以吊屈原。
==========================
《后汉书》卷八十下〈文苑列传·祢衡〉～2652～ 祢衡字正平，平原般人也。少有才辩，而尚气刚傲，好矫时慢物。兴平中，避难荆州。建安初，来游许下。……融既爱衡才，数称述于曹操。操欲见之，而衡素相轻疾，自称狂病，不肯往，而数有恣言。……刘表及荆州士大夫先服其才名，甚宾礼之，文章言议，非衡不定。……后复侮慢于表，表耻不能容，以江夏太守黄祖性急，故送衡与之，祖亦善待焉，衡为作书记，轻重疏密，各得体宜。祖持其手曰：「处士，此正得祖意，如祖腹中之所欲言也。」
==========================
《后汉书》卷四十五〈袁张韩周列传·袁安〉～57～ 袁安字邵公，汝南汝阳人也。祖父良，习孟氏易，平帝时举明经，为太子舍人；建武初，至成武令。安少传良学。为人严重有威，见敬于州里。初为县功曹，奉檄诣从事，从事因安致书于令。安曰：「公事自有邮驿，私请则非功曹所持。」辞不肯受，从事惧然而止。后举孝廉，除阴平长、任城令，所在吏人畏而爱之。唐·李贤注引《汝南先贤传》曰：「时大雪积地丈馀，洛阳令身出案行，见人家皆除雪出，有乞食者。至袁安门，无有行路。谓安己死，令人除雪入户，见安僵卧。问何以不出。安曰：『大雪人皆饿，不宜干人。』令以为贤，举为孝廉」也。」
==========================
《艺文类聚》卷一〈天部上·星〉～2～ 《会稽典录》曰：严遵字子陵，与世祖俱受业长安。建武五年，下诏徵遵，设乐阳明殿。命宴会，暮留宿，遵以足荷上，其夜客星犯天子宿。明旦，太史以闻，上曰：「此无异也，昨夜与严子陵俱卧耳。」 《后汉书》卷八十三〈逸民列传·严光〉～2764～ 严光字子陵，一名遵，会稽馀姚人也。少有高名，与光武同游学。及光武即位，乃变名姓，隐身不见。帝思其贤，乃令以物色访之。后齐国上言：「有一男子，披羊裘钓泽中。」帝疑其光，乃备安车玄纁，遣使聘之。三反而后至。……徒侯霸与光素旧，遣使奉书。使人因谓光曰：「公闻先生至，区区欲即诣造，迫于典司，是以不获。愿因日暮，自屈语言。」光不荅，乃投札与之，口授曰：「君房足下：位至鼎足，甚善。怀仁辅义天下悦，阿谀顺旨要领绝。」霸得书，封奏之。帝笑曰：「狂奴故态也。」车驾即日幸其馆。光卧不起，帝即其卧所，抚光腹曰：「咄咄子陵，不可相助为理邪？」光又眠不应，良久，乃张目熟视，曰：「昔唐尧著德，巢父洗耳。士故有志，何至相迫乎！」帝曰：「子陵，我竟不能下汝邪？」于是升舆叹息而去。复引光入，论道旧故，相对累日。帝从容问光曰：「朕何如昔时？」对曰：「陛下差增于往。」因共偃卧，光以足加帝腹上。明日，太史奏客星犯御坐甚急。帝笑曰：「朕故人严子陵共卧耳。」除为谏议大夫，不屈，乃耕于富春山，后人名其钓处为严陵濑焉。建武十七年，复特徵，不至。年八十，终于家。帝伤惜之，诏下郡县赐钱百万、谷千斛。
==========================
《战国策》卷十八〈赵策一·苏秦说李兑〉～603～ 苏秦说李兑曰：「雒阳乘轩车苏秦，家贫亲老，无罢车驽马，桑轮蓬箧羸，负书担橐，触尘埃，蒙霜露，越漳、河，足重茧，日百而舍，造外阙，愿见于前，口道天下之事。」李兑曰：「先生以鬼之言见我则可，若以人之事，兑尽知之矣。」苏秦对曰：「臣固以鬼之言见君，非以人之言也。」李兑见之。苏秦曰：「今日臣之来也暮，后郭门，藉席无所得，寄宿人田中，傍有大丛。夜半，土梗与木梗曰：『汝不如我，我者乃土也。使我逢疾风淋雨，坏沮，乃复归土。今汝非木之根，则木之枝耳。汝逢疾风淋雨，漂入漳、河，东流至海，汜滥无所止。』臣窃以为土梗胜也。今君杀主父而族之，君之立于天下，危于累卵。君听臣计则生，不听臣计则死。」李兑曰：「先生就舍，明日复来见兑也。」苏秦出。 《战国策》卷十〈齐策三·孟尝君将入秦〉～374～ 孟尝君见之。（苏秦）谓孟尝君曰：「今者臣来，过于淄上，有土偶人与桃梗相与语。桃梗谓土偶人曰：『子，西岸之土也，挺子以为人，至岁八月，降雨下，淄水至，则汝残矣。』土偶曰：『不然。吾西岸之土也，土则复西岸耳。今子，东国之桃梗也，刻削子以为人，降雨下，淄水至，流子而去，则子漂漂者将何如耳。』今秦四塞之国，譬若虎口，而君入之，则臣不知君所出矣。」孟尝君乃止。
==========================
《诗经·小雅·十月之交》 百川沸腾，山冢崒崩。高岸为谷，深谷为陵。
==========================
《史记》卷七十七〈魏公子列传〉～2378～ 魏有隐士曰侯嬴，年七十，家贫，为大梁夷门监者。公子闻之，往请，欲厚遗之。欲厚遗之。不肯受，曰：「臣脩身絜行数十年，终不以监门困故而受公子财。」公子于是乃置酒大会宾客。坐定，公子从车骑，虚左，自迎夷门侯生。侯生摄敝衣冠，直上载公子上坐，不让，欲以观公子。公子执辔愈恭。侯生又谓公子曰：「臣有客在市屠中，愿枉车骑过之。」公子引车入韨，侯生下见其客朱亥，俾倪故久立，与其客语，微察公子。公子颜色愈和。当是时，魏将相宗室宾客满堂，待公子举酒。韨人皆观公子执辔。从骑皆窃骂侯生。侯生视公子色终不变，乃谢客就车。至家，公子引侯生坐上坐，遍赞宾客，宾客皆惊。酒酣，公子起，为寿侯生前。侯生因谓公子曰：「今日嬴之为公子亦足矣。嬴乃夷门抱关者也，而公子亲枉车骑，自迎嬴于众人广坐之中，不宜有所过，今公子故过之。然嬴欲就公子之名，故久立公子车骑韨中，过客以观公子，公子愈恭。韨人皆以嬴为小人，而以公子为长者能下士也。」于是罢酒，侯生遂为上客。侯生谓公子曰：「臣所过屠者朱亥，此子贤者，世莫能知，故隐屠閒耳。」公子往数请之，朱亥故不复谢，公子怪之。魏安釐王二十年，秦昭王已破赵长平军，又进兵围邯郸。公子姊为赵惠文王弟平原君夫人，数遗魏王及公子书，请救于魏。魏王使将军晋鄙将十万众救赵。秦王使使者告魏王曰：「吾攻赵旦暮且下，而诸侯敢救者，已拔赵，必移兵先击之。」魏王恐，使人止晋鄙，留军壁邺，名为救赵，实持两端以观望。平原君使者冠盖相属于魏，让魏公子曰：「胜所以自附为婚姻者，以公子之高义，为能急人之困。今邯郸旦暮降秦而魏救不至，安在公子能急人之困也！且公子纵轻胜，之降秦，独不怜公子姊邪？」公子患之，数请魏王，及宾客辩士说王万端。魏王畏秦，终不听公子。公子自度终不能得之于王，计不独生而令赵亡，乃请宾客，约车骑百馀乘，欲以客往赴秦军，与赵俱死。行过夷门，见侯生，具告所以欲死秦军状。辞决而行，侯生曰：「公子勉之矣，老臣不能从。」公子行数里，心不快，曰：「吾所以待侯生者备矣，天下莫不闻，今吾且死而侯生曾无一言半辞送我，我岂有所失哉？」复引车还，问侯生。侯生笑曰：「臣固知公子之还也。」曰：「公子喜士，名闻天下。今有难，无他端而欲赴秦军，譬若以肉投馁虎，何功之有哉？尚安事客？然公子遇臣厚，公子往而臣不送，以是知公子恨之复返也。」公子再拜，因问。侯生乃屏人閒语，曰：「嬴闻晋鄙之兵符常在王卧内，而如姬最幸，出入王卧内，力能窃之。嬴闻如姬父为人所杀，如姬资之三年，自王以下欲求报其父仇，莫能得。如姬为公子泣，公子使客斩其仇头，敬进如姬。如姬之欲为公子死，无所辞，顾未有路耳。公子诚一开口请如姬，如姬必许诺，则得虎符夺晋鄙军，北救赵而西却秦，此五霸之伐也。」公子从其计，请如姬。如姬果盗晋鄙兵符与公子。公子行，侯生曰：「将在外，主令有所不受，以便国家。公子即合符，而晋鄙不授公子兵而复请之，事必危矣。臣客屠者朱亥可与俱，此人力士。晋鄙听，大善；不听，可使击之。」于是公子泣。侯生曰：「公子畏死邪？何泣也？」公子曰：「晋鄙嚄唶[一]宿将，往恐不听，必当杀之，是以泣耳，岂畏死哉？」于是公子请朱亥。朱亥笑曰：「臣乃市井鼓刀屠者，而公子亲数存之，所以不报谢者，以为小礼无所用。今公子有急，此乃臣效命之秋也。」遂与公子俱。公子过谢侯生。侯生曰：「臣宜从，老不能。请数公子行日，以至晋鄙军之日，北乡自刭，以送公子。」公子遂行。至邺，矫魏王令代晋鄙。晋鄙合符，疑之，举手视公子曰：「今吾拥十万之众，屯于境上，国之重任，今单车来代之，何如哉？」欲无听。朱亥袖四十斤铁椎，椎杀晋鄙，公子遂将晋鄙军。勒兵下令军中曰：「父子俱在军中，父归；兄弟俱在军中，兄归；独子无兄弟，归养。」得选兵八万人，进兵击秦军。秦军解去，遂救邯郸，存赵。赵王及平原君自迎公子于界，平原君负矢为公子先引。赵王再拜曰：「自古贤人未有及公子者也。」当此之时，平原君不敢自比于人。公子与侯生决，至军，侯生果北乡自刭。
==========================
《庄子》内篇·卷一上《逍遥游》 「夫列子御风而行，泠然善也，旬有五日而后反。」唐·成玄英疏：「姓列，名禦寇，郑人也。与郑繻公同时，师于壶丘子林，著书八卷。得风仙之道，乘风游行，泠然轻举，所以称善也。」《庄列子·黄帝》：「列子师老商氏，友伯高子，尽二子之道，乘风而归。」 《列子集释》卷二〈黄帝篇〉～46～ 列子师老商氏，友伯高子；进二子之道，乘风而归。尹生闻之，从列子居，数月不省舍。因间请蕲其术者，十反而十不告。尹生怼而请辞，列子又不命。尹生退。数月，意不已，又往从之。列子曰：「汝何去来之频？」尹生曰：「曩章戴有请于子，子不我告，固有憾于子。今复脱然，是以又来。」列子曰：「曩吾以汝为达，今汝之鄙至此乎？姬！将告汝所学于夫子者矣。自吾之事夫子友若人也，年之后，心不敢念是非，口不敢言利害，始得夫子一眄而已。五年之后，心庚念是非，口庚言利害，夫子始一解颜而笑。七年之后，从心之所念，庚无是非；从口之所言，庚无利害，夫子始一引吾并席而坐。九年之后，横心之所念，横口之所言，亦不知我之是非利害欤，亦不知彼之是非利害欤；亦不知夫子之为我师，若人之为我友：内外进矣。而后眼如耳，耳如鼻，鼻如口，无不同也。心凝形释，骨肉都融；不觉形之所倚，足之所履，随风东西，犹木叶干壳。竟不知风乘我邪？我乘风乎？今女居先生之门，曾未浃时，而怼憾者再三。女之片体将气所不受，汝之一节将地所不载。履虚乘风，其可几乎？」尹生甚怍，屏息良久，不敢复言。
==========================
《太平御览》卷四〈天部四·月〉～5～2～ 虞喜《安天论》：「俗传月中仙人桂树，今视其初生，见仙人之足，渐已成形，桂树后生焉。」 《岁时广记》卷二第三十一〈中秋·拾桂子〉 《南部新书》：「杭州灵隐山多桂，寺僧云：『月中种也。』至今中秋夜，往往子坠，寺僧亦尝拾得。」 《李太白全集》卷十六〈送崔十二游天竺寺〉 还闻天竺寺，梦想怀东越。每年海树霜，桂子落秋月。送君游此地，已属流芳歇。待我来岁行，相随浮溟渤。清·王琦注引《咸淳临安志》：「旧俗所传月坠桂子，惟天竺素有之。」
==========================
《史记》卷一百二十八〈龟策列传〉～3237～ 孔子闻之曰：「神龟知吉凶，而骨直空枯。日为德而君于天下，辱于三足之乌。月为刑而相佐，见食于虾蟆。」 《淮南子》卷七〈精神训〉～28～ 古未有天地之时，惟像无形，窈窈冥冥，芒芠漠闵，澒濛鸿洞，莫知其门。有二神混生，经天营地，孔乎莫知其所终极，滔乎莫知其所止息，于是乃别为阴阳，离为八极，刚柔相成，万物乃形，烦气为虫，精气为人。是故精神，天之有也；而骨骸者，地之有也。精神入其门，而骨骸反其根，我尚何存？是故圣人法天顺情，不拘于俗，不诱于人，以天为父，以地为母，阴阳为纲，四时为纪。天静以清，地定以宁，万物失之者死，法之者生。夫静漠者，神明之宅也；虚无者，道之所居也。是故或求之于外者，失之于内；有守之于内者，失之于外。譬犹本与末也，从本引之，千枝万叶莫不随也。夫精神者，所受于天也；而形体者，所禀于地也。故曰：「一生二，二生三，三生万物。万物背阴而抱阳，冲气以为和。」故曰一月而膏，二月而胅，三月而胎，四月而肌，五月而筋，六月而骨，七月而成，八月而动，九月而躁，十月而生。形体以成，五藏乃形，是故肺主目，肾主鼻，胆主口，肝主耳。外为表而内为里，开闭张歙，各有经纪。故头之圆也象天，足之方也象地。天有四时、五行、九解、三百六十六日，人亦有四支、五藏、九窍、三百六十六节。天有风雨寒暑，人亦有取与喜怒。故胆为云，肺为气，肝为风，肾为雨，脾为雷，以与天地相参也，而心为之主。是故耳目者日月也，血气者风雨也。日中有踆乌，而月中有蟾蜍。日月失其行，薄蚀无光；风雨非其时，毁折生灾；五星失其行，州国受殃。汉·高诱注：「踆，犹蹲也，谓三足乌。」
==========================
《世说新语笺疏》上卷上〈言语〉～64～ 祢衡被魏武谪为鼓吏，正月半试鼓。南朝梁·刘孝标注引引《文士传》曰：「融数与武帝笺，称其才，帝倾心欲见。衡称疾不肯往，而数有言论。帝甚忿之，以其才名不杀，图欲辱之，乃令录为鼓吏。后至八月朝会，大阅试鼓节，作三重阁，列坐宾客。以帛绢制衣，作一岑牟，一单绞及小裈。鼓吏度者，皆当脱其故衣，著此新衣。次传衡，衡击鼓为渔阳掺檛，蹋地来前，蹑馺脚足，容态不常，鼓声甚悲，音节殊妙。坐客莫不慷慨，知必衡也。既度，不肯易衣。吏呵之曰：『鼓吏何独不易服？』衡便止。当武帝前，先脱裈，次脱馀衣，裸身而立。徐徐乃著岑牟，次著单绞，后乃著裈。毕，复击鼓掺槌而去，颜色无怍。武帝笑谓四坐曰：『本欲辱衡，衡反辱孤。』至今有渔阳掺檛，自衡造也。为黄祖所杀。」 《后汉书》卷八十下〈文苑列传下·祢衡〉～2652～ 祢衡字正平，平原般人也。少有才辩，而尚气刚傲，好矫时慢物。兴平中，避难荆州。建安初，来游许下。始达颍川，乃阴怀一刺，既而无所之适，至于刺字漫灭。是时许都新建，贤士大夫四方来集。或问衡曰：「盍从陈长文、司马伯达乎？」对曰：「吾焉能从屠沽儿耶！」又问：「荀文若、赵稚长云何？」衡曰：「文若可借面吊丧，稚长可使监厨请客。」唯善鲁国孔融及弘农杨脩。常称曰：「大儿孔文举，小儿杨德祖。馀子碌碌，莫足数也。」融亦深爱其才。……融既爱衡才，数称述于曹操。操欲见之，而衡素相轻疾，自称狂病，不肯往，而数有恣言。操怀忿，而以其才名，不欲杀之。闻衡善击鼓，乃召为鼓史，因大会宾客，阅试音节，诸史过者，皆令脱其故衣，更著岑牟单绞之服。次至衡，衡方为渔阳参挝，蹀而前，容态有异，声节悲壮，听者莫不慷慨。衡进至操前而止，吏诃之曰：「鼓史何不改装，而轻敢进乎？」衡曰：「诺。」于是先解衵衣，次释馀服，裸身而立，徐取岑牟、单绞而著之，毕，复参挝而去，颜色不怍。操笑曰：「本欲辱衡，衡反辱孤。」孔融退而数之曰：「正平大雅，固当尔邪？」因宣操区区之意。衡许往。融复见操，说衡狂疾，今求得自谢。操喜，敕门者有客便通，待之极晏。衡乃著布单衣、疏巾，手持三尺棁杖，坐大营门，以杖捶地大骂。吏白：外有狂生，坐于营门，言语悖逆，请收案罪。操怒，谓融曰：「祢衡竖子，孤杀之犹雀鼠耳。顾此人素有虚名，远近将谓孤不能容之，今送与刘表，视当何如。」于是遣人骑送之。……后复侮慢于表，表耻不能容，以江夏太守黄祖性急，故送衡与之，祖亦善待焉。 《三国志》卷十〈魏书·荀彧传〉～30～ 天子拜太祖大将军，进彧为汉侍中，守尚书令。常居中持重，太祖虽征伐在外，军国事皆与彧筹焉。南朝宋·裴松之注引张衡《文士传》曰：「孔融数荐衡于太祖，欲与相见，而衡疾恶之，意常愤懑。因狂疾不肯往，而数有言论。太祖闻其名，图欲辱之，乃录为鼓史。后至八月朝，大宴，宾客并会。时鼓史击鼓过，皆当脱其故服，易著新衣。次衡，衡击为渔阳参挝，容态不常，音节殊妙。坐上宾客听之，莫不慷慨。过不易衣，吏呵之，衡乃当太祖前，以次脱衣，裸身而立，徐徐乃著裈帽毕，复击鼓参挝，而颜色不怍。太祖大笑，告四坐曰：『本欲辱衡，衡反辱孤。』至今有渔阳参挝，自衡造也。」
==========================
《西京杂记》卷二 梁孝王好营宫室苑囿之乐。作曜华之宫。筑兔园。园中有百灵山。山有肤寸石。落猿岩。栖龙岫。又有雁池池间有鹤洲凫渚。其诸宫观相连延亘数十里。奇果异树瑰禽怪兽毕备。主日与宫人宾客弋钓其中。 《昭明文选》卷十三〈赋庚·物色·雪赋〉 岁将暮，时既昏。寒风积，愁云繁。梁王不悦，游于兔园。乃置旨酒，命宾友。召邹生，延枚叟。俄而微霰零，密雪下。王乃歌北风于卫诗，咏南山于周雅。授简于司马大夫，曰：「抽子秘思，骋子妍辞，侔色揣称，为寡人赋之。」相如于是避席而起，逡巡而揖。曰：「臣闻雪宫建于东国，雪山峙于西域。岐昌发咏于来思，姬满申歌于黄竹。曹风以麻衣比色，楚谣以幽兰俪曲。盈尺则呈瑞于丰年，袤丈则表沴于阴德。雪之时义远矣哉！请言其始。……践霜雪之交积，怜枝叶之相违。驰遥思于千里，愿接手而同归。」邹阳闻之，懑然心服。有怀妍唱，敬接末曲。于是乃作而赋积雪之歌。歌曰：携佳人兮披重幄，援绮衾兮坐芳缛。燎薰炉兮炳明烛，酌桂酒兮扬清曲。又续而为白雪之歌。歌曰：曲既扬兮酒既陈，朱颜酡兮思自亲。愿低帷以昵枕，念解佩而褫绅。怨年岁之易暮，伤后会之无因。君宁见阶上之白雪，岂鲜耀于阳春。歌卒。王乃寻绎吟玩，抚览扼腕。顾谓枚叔，起而为乱。
==========================
《论衡校释》卷七〈道虚〉～37～ 儒书言：淮南王学道，招会天下有道之人。倾一国之尊，下道术之士，是以道术之士，并会淮南，奇方异术，莫不争出。王遂得道，举家升天。畜产皆仙，犬吠于天上，鸡鸣于云中。此言仙药有馀，犬鸡食之，并随王而升天也。
==========================
《论语注疏·季氏》～50～ 陈亢问于伯鱼曰：「子亦有异闻乎？」对曰：「未也。尝独立，鲤趋而过庭。曰：『学诗乎？』对曰：『未也。』『不学诗，无以言。』鲤退而学诗。他日又独立，鲤趋而过庭。曰：『学礼乎？』对曰：『未也。』『不学礼，无以立。』鲤退而学礼。闻斯二者。」陈亢退而喜曰：「问一得三，闻诗，闻礼，又闻君子之远其子也。」 《论语》卷六《先进》 子曰：「才不才，亦各言其子也。鲤也死，有棺而无椁。」
==========================
《三国志》卷四十八〈吴书·三嗣主·孙休传〉～56～ 永安元年冬十月壬午，诏曰：「夫褒德赏功，古今通义。其以大将军綝为丞相、荆州牧，增食五县。武卫将军恩为御史大夫、卫将军、中军督，封县侯。威远将军据为右将军、县侯。偏将军干杂号将军、亭侯。长水校尉张布辅导勤劳，以布为辅义将军，封永康侯。董朝亲迎，封为乡侯。」又诏曰：「丹阳太守李衡，以往事之嫌，自拘有司。夫射钩斩袪，在君为君，遣衡还郡，勿令自疑。」南朝宋·裴松之注引《襄阳记》曰：「衡每欲治家，妻辄不听，后密遣客十人于武陵龙阳汜洲上作宅，种甘橘千株。临死，敕儿曰：『汝母恶我治家，故穷如是。然吾州里有千头木奴，不责汝衣食，岁上一匹绢，亦可足用耳。』衡亡后二十馀日，儿以白母，母曰：『此当是种甘橘也，汝家失十户客来七八年，必汝父遣为宅。汝父恒称太史公言：「江陵千树橘，当封君家」』。吾答曰：『且人患无德义，不患不富，若贵而能贫，方好耳，用此何为！』吴末，衡甘橘成，岁得绢数千匹，家道殷足。」 《水经注疏》卷三十七〈沅水〉～3090～ 沅水又东历龙阳县之泛洲，洲长二十里，吴丹杨太守李衡，植柑于其上。临死，敕其子曰：「吾州里有木奴千头，不责衣食，岁绢千匹。」太史公曰：「江陵千树橘，可当封君。此之谓矣。」吴末，衡柑成，岁绢千匹。今洲上犹有陈根馀，盖其遗也。
==========================
《全上古三代秦汉三国六朝文·全汉文》卷五十三〈扬雄·蜀王本纪〉～44～ 天为蜀王生五丁力士，能徙蜀山。王无五丁，辄立大石，长三丈，重千钧，号曰石牛。千人不能动，万人不能移。蜀王据有巴蜀之地，本治广都樊乡，徙居成都。秦惠王遣张仪、司马错定蜀，因筑成都而县之。成都在赤里街，张若徙置少城内。始造府县寺舍，令与长安同制。秦惠王时，蜀王不降秦，秦亦无道出于蜀。蜀王从万馀人，东猎褒谷，卒见秦惠王。秦王以金一笥遗蜀王，蜀王报以礼物，礼物尽化为土。秦王大怒，臣下皆再拜，贺曰：「土者，地也，秦当得蜀矣。」。《秦惠王本纪》曰：秦惠王欲伐蜀，乃刻五石牛，置金其后。蜀人见之，以为牛能大便金。牛下有养卒，以为此天牛也，能便金。蜀王以为然，即发卒千人，使五丁力士拖牛成道，致三枚于成都。秦道得通，石牛之力也。后遣丞相张仪等随石牛道伐蜀焉。武都人有善知，蜀王者将其妻女适蜀。居蜀之后，不习水土，欲归。蜀王心爱其女，留之，乃作〈伊鸣之声〉六曲以舞之。武都丈夫化为女子，颜色美好，盖山之精也。蜀王娶以为妻。不习水土，疾病欲归，蜀王留之。无几物故，蜀王发卒之武都担土，于成都郭中葬之。盖地三亩，高七丈，号曰武担以石作镜一枚表其墓，径一丈，高五尺。于是，秦王知蜀王好色，乃献美女五人于蜀王。蜀王爱之，遣五丁迎女。还至梓潼，见一大蛇入山穴中。一丁引其尾，不出。五丁共引蛇，山乃崩，压五丁。五丁踏地大呼，秦王五女及迎送者皆上山，化为石，蜀王登台，望之不来，因名五妇侯台。蜀王亲埋作冢，皆致万石，以志其墓。 晋·常璩《华阳国志·蜀志》 开明位号曰丛帝。丛帝生卢帝。卢帝攻秦，至雍。生保子帝。保子帝攻青衣，雄张獠、僰。九世有开明帝，始立宗庙。以酒曰醴，乐曰荆。人尚赤。帝称王。时蜀有五丁力士，能移山，举万钧。每王薨，辄立大石，长三丈，重千钧，为墓志。今石笋是也。号曰笋里。未有谥列，但以五色为主。故其庙称青赤【黑】黄白黑帝也。开明王自梦廓移，乃徙治成都。 《太平广记》卷四百五十六〈蛇一·蜀五丁〉 周显王三十二年，蜀使使朝秦。秦惠王数以美女进蜀王，感之故朝。惠王知蜀王好色，许嫁五女于蜀。蜀遣五丁迎之，还到梓潼，见一蛇入穴中，一人揽其尾，拽之不禁。至五人相助，大呼拔蛇，山崩，同时压杀五丁及秦五女，而山分为五岭，直上有平石。蜀王痛悼，（「悼」原作「复」，据明抄本改。）乃登之，因命曰「五女冢山」，于平石上为「望妇侯」。作「思妻台」。今其山或名「五丁冢」。 《水经注》卷二十七〈沔水上〉 来敏《本蜀论》云：「秦惠王欲伐蜀，而不知道，作五石牛，以金置尾下，言能屎金。蜀王负力，令五丁引之成道。秦使张仪、司马错寻路灭蜀，因曰石牛道。」
==========================
晋·葛洪《抱朴子·内篇·极言》 「又刘向所记列仙传亦言彭祖是仙人也。又安期先生者，卖药于海边，琅琊人传世见之，计已千年。秦始皇请与语，三日三夜。其言高，其旨远，博而有證，始皇异之，乃赐之金璧，可直数千万，安期受而置之于阜乡亭，以赤玉一量为报，留书曰，复数千载，求我于蓬莱山。」始皇遣使者数人入海，未到蓬莱山，辄逢风波而还。
==========================
《后汉书》卷六十下〈蔡邕列传下〉～2004～ 吴人有烧桐以爨者，邕闻火烈之声，知其良木，因请而裁为琴，果有美音，而其尾犹焦，故时人名曰「焦尾琴」焉。
==========================
《论衡校释》卷八〈艺增〉～388～ 论语曰：「大哉！尧之为君也，荡荡乎民无能名焉。」传曰：「有年五十击壤于路者，观者曰：『大哉！尧之德乎！』击壤者曰：『吾日出而作，日入而息，凿井而饮，耕田而食，尧何等力？』」此言荡荡无能名之效也。 《太平御览》卷八十〈皇王部五·帝尧陶唐氏〉～50～2～ 《帝王世纪》曰：……帝尧之世，天下大和，百姓无事，有八十老人击壤于道。观者叹曰：「大哉帝之德也！」老人曰：「吾日出而作，日入而息，凿井而饮，耕田而食。帝何力于我哉？」
==========================
《周易注疏》卷七〈系辞上〉 圣人有以见天下之赜，而拟诸其形容，象其物宜，是故谓之象。圣人有以见天下之动，而观其会通，以行其典礼，系辞焉以断其吉凶，是故谓之爻，言天下之至赜而不可恶也。言天下之至动而不可乱也。拟之而后言，议之而后动，拟议以成其变化。「鸣鹤在阴，其子和之。我有好爵，吾与尔靡之。」子曰：「君子居其室，出其言善，则千里之外应之，况其迩者乎？居其室，出其言不善，则千里之外违之，况其迩者乎？言出乎身，加乎民；行发乎迩，见乎远。言行，君子之枢机。枢机之发，荣辱之主也。言行，君子之所以动天地也，可不慎乎！」「《同人》：先号咷而后笑。」子曰：「君子之道，或出或处，或默或语。二人同心，其利断金。同心之言，其臭如兰。」唐·孔颖达疏：「其利断金者，二人若同齐其心，其纤利能断截于金，金是坚刚之物，能断而截之，盛言利之甚也，此谓二人心行同也。」
==========================
《史记》卷二十四《乐书》 「又尝得神马渥洼水中，复次以为《太一之歌》。」南朝宋·裴骃《史记集解》：「李斐曰：『南阳新野有暴利长，当武帝时遭刑，屯田燉煌界。人数于此水旁见群野马中有奇异者，与凡马异，来饮此水旁。利长先为土人持勒靽于水旁，后马玩习久之，代土人持勒靽，收得其马，献之。欲神异此马，云从水中出。』」
==========================
《后汉书》卷八十一〈独行列传·范冉〉～2688～ 范冉字史云，陈留外黄人也。少为县小吏，年十八，奉檄迎督邮，冉耻之，乃遁去。到南阳，受业于樊英。又游三辅，就马融通经，历年乃还。冉好违时绝俗，为激诡之行。常慕梁伯鸾、闵仲叔之为人。与汉中李固、河内王奂亲善，而鄙贾伟节、郭林宗焉。奂后为考城令，境接外黄，屡遣书请冉，冉不至。及奂迁汉阳太守，将行，冉乃与弟协步赍麦酒，于道侧设坛以待之。冉见奂车徒骆驿，遂不自闻，惟与弟共辩论于路。奂识其声，即下车与相揖对。奂曰：「行路仓卒，非陈契阔之所，可共到前亭宿息，以叙分隔。」冉曰：「子前在考城，思欲相从，以贱质自绝豪友耳。今子远适千里，会面无期，故轻行相候，以展诀别。如其相追，将有慕贵之讥矣。」便起告违，拂衣而去。奂瞻望弗及，冉长逝不顾。桓帝时，以冉为莱芜长，遭母忧，不到官。后辟太尉府，以狷急不能从俗，常佩韦于朝。议者欲以为侍御史，因遁身逃命于梁沛之閒，徒行敝服，卖卜于韨。遭党人禁锢，遂推鹿车，载妻子，捃拾自资，或寓息客庐，或依宿树荫。如此十馀年，乃结草室而居焉。所止单陋，有时粒尽，穷居自若，言貌无改，闾里歌之曰：「甑中生尘范史云，釜中生鱼范莱芜。」
==========================
《史记》卷一百〈季布栾布列传·季布〉～273～ 楚人曹丘生，辩士，数招权顾金钱。事贵人赵同等，与窦长君善。季布闻之，寄书谏窦长君曰：「吾闻曹丘生非长者，勿与通。」及曹丘生归，欲得书请季布。窦长君曰：「季将军不说足下，足下无往。」固请书，遂行。使人先发书，季布果大怒，待曹丘。曹丘至，即揖季布曰：「楚人谚曰『得黄金百，不如得季布一诺』，足下何以得此声于梁楚閒哉？且仆楚人，足下亦楚人也。仆游扬足下之名于天下，顾不重邪？何足下距仆之深也！」季布乃大说，引入，留数月，为上客，厚送之。季布名所以益闻者，曹丘扬之也。 《汉书》卷三十七〈季布栾布田叔列传·季布〉～978～ 辩士曹丘生数招权顾金钱，事贵人赵谈等，与窦长君善。布闻，寄书谏长君曰：「吾闻曹丘生非长者，勿与通。」及曹丘生归，欲得书请布。窦长君曰：「季将军不说足下，足下无往。」固请书，遂行。使人先发书，布果大怒，待曹丘。曹丘至，则揖布曰：「楚人谚曰『得黄金百，不如得季布诺』，足下何以得此声梁楚之间哉？且仆与足下俱楚人，使仆游扬足下名于天下，顾不美乎？何足下距仆之深也！」布乃大说。引入，留数月，为上客，厚送之。布名所以益闻者，曹丘扬之也。
==========================
《古文苑》卷二战国楚·宋玉《大言赋》 宋玉曰：「方地为车，圆天为盖，长剑耿耿倚天外。」 《全上古三代秦汉三国六朝文·全上古三代文》卷十〈宋玉·大言赋〉～72～2～ 楚襄王与唐勒、景差、宋玉游于阳云之台。王曰：「能为寡人大言者上座。」王因唏曰：「操是太阿剥一世，流血冲天，车不可以厉。」至唐勒曰：「壮士愤兮绝天维，北斗戾兮太山夷。」至景差曰：「校士猛毅皋陶嘻，大笑至兮摧覆思。锯牙云，晞甚大，吐舌万里唾一世。」至宋玉曰：「方地为车，圆天为盖。长剑耿耿倚天外。」王曰：「未也。」玉曰：「并吞四夷，饮枯河海，跋越九州，无所容止。身大四塞，愁不可长。」
==========================
《史记》卷一百二十六〈滑稽列传〉～3205～ 朔行殿中，郎谓之曰：「人皆以先生为狂。」朔曰：「如朔等，所谓避世于朝廷閒者也。古之人，乃避世于深山中。」时坐席中，酒酣，据地歌曰：「陆沈于俗，避世金马门。宫殿中可以避世全身，何必深山之中，蒿庐之下。」金马门者，宦者署门也，门傍有铜马，故谓之曰「金马门」。
==========================
《魏书》卷一百一十四〈释老志〉～3048～ 道家之原，出于老子。其自言也，先天地生，以资万类。上处玉京，为神王之宗；下在紫微，为飞仙之主。千变万化，有德不德，随感应物，厥迹无常。
==========================
《战国策》卷二十九〈燕策一·燕昭王收破燕后即位〉～064～ 燕昭王收破燕后即位，卑身厚币，以招贤者，欲将以报雠。故往见郭隗先生曰：「齐因孤国之乱，而袭破燕。孤极知燕小力少，不足以报。然得贤士与共国，以雪先王之丑，孤之愿也。敢问以国报雠者柰何？」……昭王曰：「寡人将谁朝而可？」郭隗先生曰：「臣闻古之君人，有以千金求千里马者，三年不能得。涓人言于君曰：『请求之。』君遣之。三月得千里马，马已死，买其首五百金，反以报君。君大怒曰：『所求者生马，安事死马而捐五百金？』涓人对曰：『死马且买之五百金，况生马乎？天下必以王为能市马，马今至矣。』于是不能期年，千里之马至者三。今王诚欲致士，先从隗始；隗且见事，况贤于隗者乎？岂远千里哉？」于是昭王为隗筑宫而师之。乐毅自魏往，邹衍自齐往，剧辛自赵往，士争凑燕。
==========================
《后汉书》卷八十四〈列女传·董祀妻〉～2800～ 陈留董祀妻者，同郡蔡邕之女也，名琰，字文姬。博学有才辩，又妙于音律。适河东卫仲道。夫亡无子，归宁于家。兴平中，天下丧乱，文姬为胡骑所获，没于南匈奴左贤王，在胡中十二年，生二子。曹操素与邕善，痛其无嗣，乃遣使者以金璧赎之，而重嫁于祀。 《艺文类聚》卷四十四〈乐部四·笳〉～795～ 蔡琰别传曰：「琰，字文姬。先适河东卫仲道，夫亡无子，归宁于家，汉末大乱，为胡骑所获，在左贤王部伍中，春月登胡殿，感笳之音，作诗言志曰：『胡笳动兮边马鸣，孤雁归兮声嘤嘤。』」
==========================
《史记》卷一百二〈张释之冯唐列传·冯唐〉～2758～ 当是之时，匈奴新大入朝●，杀北地都尉卬。上以胡寇为意，乃卒复问唐曰：「公何以知吾不能用廉颇、李牧也？」唐对曰：「臣闻上古王者之遣将也，跪而推毂，曰阃以内者，寡人制之；阃以外者，将军制之。军功爵赏皆决于外，归而奏之。此非虚言也。臣大父言，李牧为赵将居边，军市之租皆自用飨士，赏赐决于外，不从中扰也。委任而责成功，故李牧乃得尽其智能，遣选车千三百乘，彀骑万三千，百金之士十万，是以北逐单于，破东胡，灭澹林，西抑彊秦，南支韩、魏。当是之时，赵几霸。其后会赵王迁立，其母倡也。王迁立，乃用郭开谗，卒诛李牧，令颜聚代之。是以兵破士北，为秦所禽灭。今臣窃闻魏尚为云中守，其军市租尽以飨士卒，出私养钱，五日一椎牛，飨宾客军吏舍人，是以匈奴远避，不近云中之塞。虏曾一入，尚率车骑击之，所杀其众。夫士卒尽家人子，起田中从军，安知尺籍伍符。终日力战，斩首捕虏，上功莫府，一言不相应，文吏以法绳之。其赏不行而吏奉法必用。臣愚，以为陛下法太明，赏太轻，罚太重。且云中守魏尚坐上功首虏差六级，陛下下之吏，削其爵，罚作之。由此言之，陛下虽得廉颇、李牧，弗能用也。诚愚，触忌讳，死罪死罪！」文帝说。是日令冯唐持节赦魏尚，复以为云中守，而拜唐为车骑都尉，主中尉及郡国车士。
==========================
《毛诗正义》卷十四之三〈小雅·甫田之什·青蝇〉～489～ 青蝇大夫刺幽王也，营营青蝇止于樊，岂弟君子无信谗言。东汉·郑玄笺：「兴者，蝇之为虫，污白使黑，污黑使白，喻佞人变乱善恶也。言止于藩欲外之令远物也。」
==========================
《汉书》卷八十八《施雠传》 「施雠字长卿，沛人也。沛与砀相近。雠为童子，从田王孙受易。后雠徙长陵，田王孙为博士，复从卒业，与孟喜、梁丘贺并为门人。谦让，常称学废，不教授。及梁丘贺为少府，事多，及遣子临分将门人张禹等从雠问。雠自匿不肯见，贺固请，不得已乃授临等。于是贺荐雠：『结发事师数十年，贺不能及。』诏拜雠为博士。甘露中与五经诸儒杂论同异于石渠阁。」唐·颜师古注：「《三辅故事》云石渠阁在未央殿北，以藏秘书也。」《三辅黄图》卷六《阁》：「石渠阁，萧何造，其下砻石为渠，以道水，若今御沟，因为阁名。所藏入关所得秦之图籍。至成帝，又于此藏秘书焉。」
==========================
《三国志》卷三十九〈蜀书·马良传〉～982～ 马良字季常，襄阳宜城人也。兄弟五人，并有才名，乡里为之谚曰：「马氏五常，白眉最良。」良眉中有白毛，故以称之。先主领荆州，辟为从事。及先主入蜀，诸葛亮亦从后往，良留荆州，与亮书曰：「闻雒城已拔，此天祚也。尊兄应期赞世，配业光国，魄兆见矣。夫变用雅虑，审贵垂明，于以简才，宜适其时。若乃和光悦远，迈德天壤，使时闲于听，世服于道，齐高妙之音，正郑、卫之声，并利于事，无相夺伦，此乃管弦之至，牙、旷之调也。虽非钟期，敢不击节！」先主辟良为左将军掾。后遣使吴，良谓亮曰：「今衔国命，协穆二家，幸为良介于孙将军。」亮曰：「君试自为文。」良即为草曰：「寡君遣掾马良通聘继好，以绍昆吾、豕韦之勋。其人吉士，荆楚之令，鲜于造次之华，而有克终之美，愿降心存纳，以慰将命。」权敬待之。先主称尊号，以良为侍中。及东征吴，遣良入武陵招纳五溪蛮夷，蛮夷渠帅皆受印号，咸如意指。会先主败绩于夷陵，良亦遇害。先主拜良子秉为骑都尉。
==========================
《三国志》卷二十一《魏书·王粲传》附《阮籍传》 「瑀子籍，才藻艳逸，而倜傥放荡，行己寡欲，以庄周为模则。官至步兵校尉。」
==========================
《晋书》卷三十三《石苞传》附《石崇传》 崇字季伦，生于青州，故小名齐奴。少敏惠，勇而有谋。……财产丰积，室宇宏丽。后房百数，皆曳纨绣，珥金翠。丝竹尽当时之选，庖膳穷水陆之珍。
==========================
《神仙传》卷五《壶公传》 （费长）房有神术，能缩地脉，千里存在，目前宛然，放之复舒如旧也。
==========================
《昭明文选》卷二十二〈诗乙·反招隐·反招隐诗〉～030～ 小隐隐陵薮，大隐隐朝市。伯夷窜首阳，老聃伏柱史。昔在太平时，亦有巢居子。今虽盛明世，能无中林士？放神青云外，绝迹穷山里。……推分得天和，矫性失至理。归来安所期？与物齐终始。 《新校本汉书》卷四十张陈王周传第十张良 《新校本汉书》卷四十张陈王周传第十张良：汉六年，封功臣。良未尝有战功，高帝曰：「运筹策帷幄中，决胜千里外，子房功也。自择齐三万户。」良曰：「始臣起下邳，与上会留，此天以臣授陛下。陛下用臣计，幸而时中，臣愿封留足矣，不敢当三万户。」乃封良为留侯，与萧何等俱封。
==========================
《乐府诗集》卷四十五《桃叶歌三首》 题解引南朝陈·释智匠《古今乐录》曰：「桃叶歌者，晋王子敬之所作也，桃叶，子敬妾名，缘于笃爱，所以歌之。」 《乐府诗集》卷四十五〈清商曲辞二·吴声歌曲二·桃叶歌三首〉～664～ 南朝陈·释智匠《古今乐录》曰：「〈桃叶歌〉者，晋王子敬之所作也。桃叶，子敬妾名，缘于笃爱，所以歌之。」《隋书·五行志》曰：「陈时江南盛歌王献之〈桃叶〉诗，云：『桃叶复桃叶，渡江不用楫。但渡无所苦，我自迎接汝。』后隋晋王广伐陈，置将桃叶山下，及韩擒虎渡江，大将任蛮奴至新亭，以导北军之应。子敬，献之字也。」 《艺文类聚》卷四十三〈乐部三·歌〉～774～ 〈情人桃叶歌二首〉其一：「桃叶复桃叶，桃叶连桃根。相怜两乐事，独使我缠绵。桃叶复桃叶，渡江不用楫。但渡无所苦，我自楫迎汝。」
==========================
《汉书》卷四十八〈贾谊列传〉～2265～ 赞曰：刘向称「贾谊言三代与秦治乱之意，其论甚美，通达国体，虽古之伊、管未能远过也。使时见用，功化必盛。为庸臣所害，甚可悼痛。」追观孝文玄默躬行以移风俗，谊之所陈略施行矣。 《汉书》卷四十八〈贾谊列传〉 是时，匈奴彊，侵边。天下初定，制度疏阔。诸侯王僭儗，地过古制，淮南、济北王皆为逆诛。谊数上疏陈政事，多所欲匡建，其大略曰：臣窃惟事势，可为痛哭者一，可为流涕者二，可为长太息者六，若其它背理而伤道者，难遍以疏举。进言者皆曰天下已安已治矣，臣独以为未也。曰安且治者，非愚则谀，皆非事实知治乱之体者也。夫抱火厝之积薪之下而寝其上，火未及燃，因谓之安，方今之势，何以异此！本末舛逆，首尾衡决，国制抢攘，非甚有纪，胡可谓治！陛下何不壹令臣得孰数之于前，因陈治安之策，试详择焉！……夫俗至大不敬也，至亡等也，至冒上也，进计者犹曰「毋为」，可为长太息者此也。……若夫经制不定，是犹度江河亡维楫，中流而遇风波，船必覆矣。可为长太息者此也。……此厉廉耻行礼谊之所致也，主上何丧焉！此之不为，而顾彼之久行，故曰可为长太息者此也。唐·颜师古注曰：「谊上疏言可为长太息者六，今此至三而止，盖史家直取其要切者耳。故下赞云掇其切于世事者著于传。」
==========================
《汉书》卷五十四〈李广苏建列传·李广·（孙）李陵〉～2458～ 昭帝立，大将军霍光、左将军上官桀辅政，素与陵善，遣陵故人陇西任立政等三人俱至匈奴招陵。立政等至，单于置酒赐汉使者，李陵、卫律皆侍坐。立政等见陵，未得私语，即目视陵，而数数自循其刀环，握其足，阴谕之，言可还归汉也。 《邵氏闻见后录》卷十八～4～ 古乐府：「藁砧今何在？山上复有山。何当大刀头？破镜飞上天。」藁砧，鈇也，问夫何在。重山，出字，夫出也。何当大刀头，刀头有环，何时还也。破镜飞上天，月半还也。如李义山「空看小垂手，忍问大刀头」；宋子京「曾损归书凭鲤尾，莫令残月误刀头。」俱用此事云。
==========================
《诗经·国风·伯兮》 「焉得谖草，言树之背。」汉·毛氏传：「谖草，令人忘忧。背，北堂也。」 《述异记》卷下 萱草一名紫草，又呼忘忧草。
==========================
《庄子集释》卷六下〈外篇·秋水〉～580～ 昔者尧舜让而帝，之哙让而绝；汤武争而王，白公争而灭。由此观之，争让之礼，尧桀之行，贵贱有时，未可以为常也。梁丽可以冲城，而不可以窒穴，言殊器也；骐骥骅骝，一日而驰千里，捕鼠不如狸狌，言殊技也；鸱鸺夜撮蚤，察毫末，昼出瞋目而不见丘山，言殊性也。故曰，盖师是而无非，师治而无乱乎？是未明天地之理，万物之情者也。是犹师天而无地，师阴而无阳，其不可行明矣。然且语而不舍，非愚则诬也。帝王殊禅，三代殊继。差其时，逆其俗者，谓之篡夫；当其时，顺其俗者，谓之义之徒。默默乎河伯！女恶知贵贱之门，小大之家！」 《博物志》卷六《物名考》 周穆王八骏：赤骥、飞黄、白蚁、华骝……。
==========================
《昭明文选》卷二十一〈诗乙·咏史·咏史八首〉～988～ 〈咏史八首〉其二：「金张籍旧业，七叶珥汉貂。」唐·李善注引班固《汉书·金日磾赞》曰：「夷狄亡国，羁虏汉庭。七叶内侍，何其盛也。七叶，自武至平也。」又，《张汤传赞》曰：「张氏之子孙相继，自宣、元已来，为侍中、中常侍者凡十馀人。功臣之后，唯有金氏、张氏，亲近贵宠，比于外戚。」
==========================
南朝梁·释慧皎《高僧传》卷一《汉洛阳白马寺竺法兰》 「昔汉武穿昆明池底得黑灰。以问东方朔，朔云不委，可问西域人。后法兰既至，众人追以问之，兰云：『世界终尽劫火洞烧，此灰是也。』」 《搜神记》卷十三～98～ 汉武帝凿昆明池，极深，悉是灰墨，无复土。举朝不解。以问东方朔。朔曰：「臣愚不足以知之。」曰：「试问西域人。」帝以朔不知，难以移问。至后汉明帝时，西域道人入来洛阳，时有忆方朔言者，乃试以武帝时灰墨问之。道人云：「经云：『天地大劫将尽，则劫烧。』此劫烧之馀也。」乃知朔言有旨。
==========================
《三国志》卷二十一〈魏书·王粲传〉～597～ 献帝西迁，粲徙长安，左中郎将蔡邕见而奇之。时邕才学显著，贵重朝廷，常车骑填巷，宾客盈坐。闻粲在门，倒屣迎之。粲至，年既幼弱，容状短小，一坐尽惊。邕曰：「此王公孙也，有异才，吾不如也。吾家书籍文章，尽当与之。」
==========================
《汉书》卷三十九《萧何曹参传》 赞曰：萧何、曹参皆起秦刀笔吏，当时录录未有奇节。汉兴，依日月之末光，何以信谨守管籥，参与韩信俱征伐。天下既定，因民之疾秦法，顺流与之更始，二人同心，遂安海内。淮阴、黥布等已灭，唯何、参擅功名，位冠群臣，声施后世，为一代之宗臣，庆流曲裔，盛矣哉！ 《汉书》卷七十四《魏相丙吉传》 赞曰：古之制名，必繇象类，远取诸物，近取诸身。故经谓君为元首，臣为股肱，明其一体，相待而成也。是故君臣相配，古今常道，自然之势也。近观汉相，高祖开基，萧、曹为冠，孝宣中兴，丙、魏有声。
==========================
《史记》卷三〈殷本纪〉～2～ 帝小乙崩，子帝武丁立。帝武丁即位，思复兴殷，而未得其佐。三年不言，政事决定于冢宰，以观国风。武丁夜梦得圣人，名曰说。以梦所见视群臣百吏，皆非也。于是乃使百工营求之野，得说于傅险中。是时说为胥靡，筑于傅险。见于武丁，武丁曰是也。得而与之语，果圣人，举以为相，殷国大治。故遂以傅险姓之，号曰傅说。
==========================
《汉书》卷八十七上《扬雄传上》 其十二月羽猎，雄从。以为昔在二帝三王，宫馆台榭沼池苑囿林麓薮泽财足以奉郊庙，御宾客，充庖厨而已，不夺百姓膏腴谷土桑柘之地。女有馀布，男有馀粟，国家殷富，上下交足，故甘露零其庭，醴泉流其唐，凤皇巢其树，黄龙游其沼，麒麟臻其囿，神爵栖其林。昔者禹任益虞而上下和，木茂；成汤好田而天下用足；文王囿百里，民以为尚小；齐宣王囿四十里，民以为大：裕民之与夺民也。武帝广开上林，南至宜春、鼎胡、御宿、昆吾，旁南山而西，至长杨、五柞，北绕黄山，濒渭而东，周袤数百里。穿昆明象滇河，营建章、凤阙、神明、馺娑，渐台、泰液象海水周流方丈、瀛洲、蓬莱。游观侈靡，穷妙极丽。虽颇割其三垂以赡齐民，然至羽猎田车戎马器械储偫禁禦所营，尚泰奢丽誇诩，非尧、舜、成汤、文王三驱之意也。又恐后世复修前好，不折中以泉台，故聊因校猎赋以风。
==========================
《史记》卷一百九〈李将军列传〉～287～ 顷之，家居数岁。广家与故颍阴侯孙屏野居蓝田南山中射猎。尝夜从一骑出，从人田閒饮。还至霸陵亭，霸陵尉醉，呵止广。广骑曰：「故李将军。」尉曰：「今将军尚不得夜行，何乃故也！」止广宿亭下。居无何，匈奴入杀辽西太守，败韩将军，后韩将军徙右北平。于是天子乃召拜广为右北平太守。广即请霸陵尉与俱，至军而斩之。广居右北平，匈奴闻之，号曰「汉之飞将军」，避之数岁，不敢入右北平。 《汉书》卷五十四〈李广苏建列传·李广列传〉～2443～ 数岁，与故颍阴侯屏居蓝田南山中射猎。尝夜从一骑出，从人田间饮。还至亭，霸陵尉醉，呵止广，广骑曰：「故李将军。」尉曰：「今将军尚不得夜行，何故也！」宿广亭下。居无何，匈奴入辽西，杀太守，败韩将军。韩将军后徙居右北平，死。于是上乃召拜广为右北平太守。广请霸陵尉与俱，至军而斩之，上书自陈谢罪。上报曰：「将军者，国之爪牙也。司马法曰：『登车不式，遭丧不服，振旅抚师，以征不服；率三军之心，同战士之力，故怒形则千里竦，威振则万物伏；是以名声暴于夷貉，威棱憺乎邻国』夫报忿除害，捐残去杀，朕之所图于将军也；若乃免冠徒跣，稽颡请罪，岂朕之指哉！将军其率师东辕，弥节白檀，以临右北平盛秋。」广在郡，匈奴号曰「汉飞将军」，避之，数岁不入界。
==========================
《昭明文选》卷三十〈诗庚·杂拟上·拟古诗十二首·拟东城一何高〉～429～ 西山何其峻？曾曲郁崔嵬。零露弥天坠，蕙叶凭林衰。寒暑相因袭，时逝忽如颓。三闾结飞辔，大耋嗟落晖。曷为牵世务，中心若有违？京洛多妖丽，玉颜侔琼蕤。闲夜抚鸣琴，惠音清且悲。长歌赴促节，哀响逐高徽。一唱万夫叹，再唱梁尘飞。思为河曲鸟，双游丰水湄。唐·李贤注引《七略》曰：「汉兴，鲁人虞公善雅歌，发声尽动梁上尘。」 《艺文类聚》卷四十三〈乐部三·歌〉～77～ 《别录》曰：有丽人歌赋，汉兴以来，善雅歌者，鲁人虞公，发声清哀，盖动梁尘。 《西京杂记》卷四～085～2～ 东方生善啸，每曼声长啸，辄尘落帽。
==========================
《艺文类聚》卷二十六〈人部十·言志〉～465～ 《张璠汉纪》曰：孔融拜太中大夫，虽居家失势，宾客日满其门，爱才乐士。常若不足，每叹曰：「坐上宾常满，樽中酒不空，吾无忧矣。」 《后汉书》卷七十〈孔融列传〉 岁馀，复拜太中大夫。性宽容少忌，好士，喜诱益后进。及退闲职，宾客日盈其门。常叹曰：「坐上客恒满，尊中酒不空，吾无忧矣。」与蔡邕素善，邕卒后，有虎贲士貌类于邕，融每酒酣，引与同坐，曰：「虽无老成人，且有典刑。」融闻人之善，若出诸己，言有可采，必演而成之，面告其短，而退称所长，荐达贤士，多所奖进，知而未言，以为己过，故海内英俊皆信服之。
==========================
《世说新语》中卷下《夙惠》 晋明帝数岁，坐元帝膝上。有人从长安来，元帝问洛下消息，潸然流涕。明帝问何以致泣？具以东渡意告之。因问明帝：「汝意谓长安何如日远？」答曰：「日远。不闻人从日边来，居然可知。」元帝异之。明日集群臣宴会，告以此意，更重问之。乃答曰：「日近。」元帝失色，曰：「尔何故异昨日之言邪？」答曰：「举目见日，不见长安。」
==========================
《晋书》卷四十九《刘伶传》 「刘伶字伯伦，沛国人也。身长六尺，容貌甚陋。放情肆志，常以细宇宙齐万物为心。澹默少言，不妄交游，与阮籍、嵇康相遇，欣然神解，携手入林。初不以家产有无介意。常乘鹿车，携一壶酒，使人荷锸而随之，谓曰：『死便埋我。』其遗形骸如此。」
==========================
《世说新语》下卷下《惑溺》 韩寿美姿容，贾充辟以为掾。充每聚会，贾女于青璅中看，见寿，说之。恒怀存想，发于吟咏。后婢往寿家，具述如此，并言女光丽。寿闻之心动，遂请婢潜修音问。及期往宿。寿蹻捷绝人，踰墙而入，家中莫知。自是充觉女盛自拂拭，说畅有异于常。后会诸吏，闻寿有奇香之气，是外国所贡，一箸人，则历月不歇。充计武帝唯赐己及陈骞，馀家无此香，疑寿与女通，而垣墙重密，门閤急峻，何由得尔？乃托言有盗，令人修墙。使反曰：「其馀无异，唯东北角如有人迹。而墙高，非人所踰。」充乃取女左右婢考问，即以状对。充秘之，以女妻寿。 《晋书》卷四十〈贾充列传·（孙）贾谧〉～72～ 谧字长深。母贾午，充少女也。父韩寿，字德真，南阳堵阳人，魏司徒暨曾孙。美姿貌，善容止，贾充辟为司空掾。充每宴宾僚，其女辄于青璅中窥之，见寿而悦焉。问其左右识此人不，有一婢说寿姓字，云是故主人。女大感想，发于寤寐。婢后往寿家，具说女意，并言其女光丽艳逸，端美绝伦。寿闻而心动，便令为通殷勤。婢以白女，女遂潜修音好，厚相赠结，呼寿夕入。寿劲捷过人，踰垣而至，家中莫知，惟充觉其女悦畅异于常日。时西域有贡奇香，一著人则经月不歇，帝甚贵之，惟以赐充及大司马陈骞。其女密盗以遗寿，充僚属与寿燕处，闻其芬馥，称之于充。自是充意知女与寿通，而其门閤严峻，不知所由得入。乃夜中阳惊，托言有盗，因使循墙以观其变。左右白曰：「无馀异，惟东北角如狐狸行处。」充乃考问女之左右，具以状对。充秘之，遂以女妻寿。 《太平御览》卷九百八十一〈香部一·香〉～4475～2～ 晋·郭澄之《郭子》曰：「陈骞以韩寿为椽，每会，闻寿有异香气，是外国所贡，一箸衣，历日不歇。骞计武帝唯赐巳及，贾充他家理无此香，嫌寿与巳女通，考问左右婢，具以实对骞，以女妻寿，寿时未婚。」
==========================
《史记》卷一百二十八〈龟策列传〉～3237～ 孔子闻之曰：「神龟知吉凶，而骨直空枯。日为德而君于天下，辱于三足之乌。月为刑而相佐，见食于虾蟆。」 《艺文类聚》卷一〈天部上·月〉～7～ 《五经通义》曰：「月中有兔与蟾蜍何？月，阴也；蟾蜍，阳也，而与兔并明，阴系阳也。」 《后汉书·天文志上》 南朝梁·刘昭注引张衡《灵宪》：姮娥遂托身于月，是为蟾蜍。 《昭明文选》卷二十九〈诗己·杂诗上·古诗十九首〉～349～ 〈古诗十九首〉其十七：「孟冬寒气至，北风何惨慄？愁多知夜长，仰观众星列。三五明月满，四五蟾兔缺。」
==========================
《列子》卷五《汤问》 「薛谭学讴于秦青，未穷青之技，自谓尽之；遂辞归。秦青弗止；饯于郊衢，抚节悲歌，声振林木，响遏行云。薛谭乃谢求反，终身不敢言归。」晋·张湛注：「二人，秦国之善歌者。」
==========================
《晋书》卷七十七〈殷浩列传〉～2047～ 浩虽被黜放，口无怨言，夷神委命，谈咏不辍，虽家人不见其有流放之戚。但终日书空，作「咄咄怪事」四字而已。浩甥韩伯，浩素赏爱之，随至徙所。经岁还都，浩送至渚侧，咏曹颜远诗云：「富贵他人合，贫贱亲戚离。」因而泣下。后温将以浩为尚书令，遗书告之，浩欣然许焉。将答书，虑有谬误，开闭者数十，竟达空函，大忤温意，由是遂绝。永和十二年卒。 《世说新语笺疏》下卷下〈黜免〉～865～ 殷中军被废，在信安，终日恒书空作字。扬州吏民寻义逐之，窃视，唯作「咄咄怪事」四字而已。
==========================
《礼记注疏》卷五十八〈三年问〉～96～ 「将由夫修饰之君子与？则三年之丧，二十五月而毕，若驷马之过隙」东汉·郑玄注：「驷之过隙，喻疾也。」唐·孔颖达疏：「驷谓驷马，隙谓空隙。驷马骏疾，空隙狭小，以骏疾而过狭小，言急速之甚。」 《庄子》外篇·卷七下《知北游》 人生天地之间，若白驹之过郤，忽然而已。
==========================
《三国志》卷二十一《魏书·王粲传》附《刘桢传》 「玚、桢各被太祖辟，为丞相掾属。玚转为平原侯庶子，后为五官将文学。桢以不敬被刑，刑竟署吏。咸著文赋数十篇。」
==========================
《风俗通义校注》卷六〈声音〉～267～ 夫乐者，圣人所以动天地，感鬼神，按万民，成性类者也。故黄帝作〈咸池〉，颛顼作〈六茎〉，喾作〈五英〉，尧作〈大章〉，舜作〈韶〉，禹作〈夏〉，汤作〈护〉，武王作〈武〉，周公作〈勺〉。勺，言能斟勺先祖之道也；武，言以功定天下也；护，言救民也；夏，大承二帝也；韶，继尧也。 《全上古三代秦汉三国六朝文·全梁文》卷十〈简文帝二·上皇太子圃园讲颂启〉～3004～ 窃以舜韶始唱，灵仪自舞；陈律才暄，风心竟萼。 《尚书》卷五〈虞书·益稷〉 夔曰戛击鸣球，搏拊琴瑟以咏，祖考来格，虞宾在位，群后德让。下管鼗鼓，合止祝柷，笙镛以间；鸟兽跄跄。《箫韶》九成，凤皇来仪。夔曰：「于！予击石拊石，百兽率舞，庶尹允谐。」旧题汉·孔安国传：「韶，舜乐名。言箫，见细器之备。」唐·孔颖达疏：「箫是乐器之小者。『言箫见细器之备』，谓作乐之时，小大之器皆备也。」
==========================
《汉书》卷七十〈傅常郑甘陈段列传·傅介子〉～3002～ 介子与士卒俱赍金币，扬言以赐外国为名。至楼兰，楼兰王意不亲介子，介子阳引去，至其西界，使译谓曰：「汉使者持黄金锦绣行赐诸国，王不来受，我去之西国矣。」即出金币以示译。译还报王，王贪汉物，来见使者。介子与坐饮，陈物示之。饮酒皆醉，介子谓王曰：「天子使我私报王。」王起随介子入帐中，屏语，壮士二人从后刺之，刃交胸，立死。其贵人左右皆散走。介子告谕以「王负汉罪，天子遣我来诛王，当更立前太子质在汉者。汉兵方至，毋敢动，动，灭国矣！」遂持王首还诣阙，公卿将军议者咸嘉其功。上乃下诏曰：「楼兰王安归尝为匈奴间，候遮汉使者，发兵杀略卫司马安乐、光禄大夫忠、期门郎遂成等三辈，及安息、大宛使，盗取节印献物，甚逆天理。平乐监傅介子持节使诛斩楼兰王安归首，县之北阙，以直报怨，不烦师众。其封介子为义阳侯，食邑七百户。士刺王者皆补侍郎。」 《汉书》卷九十六上〈西域传上·鄯善国〉～3875～ 鄯善国，本名楼兰，王治扜泥城，去阳关千六百里，去长安六千一百里。……初，武帝感张骞之言，甘心欲通大宛诸国，使者相望于道，一岁中多至十馀辈。楼兰、姑师当道，苦之，攻劫汉使王恢等，又数为匈奴耳目，令其兵遮汉使。汉使多言其国有城邑，兵弱易击。于是武帝遣从票侯赵破奴将属国骑及郡兵数万击姑师。王恢数为楼兰所苦，上令恢佐破奴将兵。破奴与轻骑七百人先至，虏楼兰王，遂破姑师，因暴兵威以动乌孙、大宛之属。还，封破奴为浞野侯，恢为浩侯。于是汉列亭障至玉门矣。楼兰既降服贡献，匈奴闻，发兵击之。于是楼兰遣一子质匈奴，一子质汉。后贰师军击大宛，匈奴欲遮之，贰师兵盛不敢当，即遣骑因楼兰候汉使后过者，欲绝勿通。时汉军正任文将兵屯玉门关，为贰师后距，捕得生口，知状以闻。上诏文便道引兵捕楼兰王。将诣阙，簿责王，对曰：「小国在大国间，不两属无以自安。愿徙国入居汉地。」上直其言，遣归国，亦因使候司匈奴。匈奴自是不甚亲信楼兰。征和元年，楼兰王死，国人来请质子在汉者，欲立之。质子常坐汉法，下蚕室宫刑，故不遣。报曰：「侍子，天子爱之，不能遣。其更立其次当立者。」楼兰更立王，汉复责其质子，亦遣一子质匈奴。后王又死，匈奴先闻之，遣质子归，得立为王。汉遣使诏新王，令入朝，天子将加厚赏。楼兰王后妻，故继母也，谓王曰：「先王遣两子质汉皆不还，奈何欲往朝乎？」王用其计，谢使曰：「新立，国未定，愿待后年入见天子。」然楼兰国最在东垂，近汉，当白龙堆，乏水草，常主发导，负水儋粮，送迎汉使，又数为吏卒所寇，惩艾不便与汉通。后复为匈奴反间，数遮杀汉使。其弟尉屠耆降汉，具言状。元凤四年，大将军霍光白遣平乐监傅介子往刺其王。介子轻将勇敢士，赍金币，扬言以赐外国为名。既至楼兰，诈其王欲赐之，王喜，与介子饮，醉，将其王屏语，壮士二人从后刺杀之，贵人左右皆散走。介子告谕以「王负汉罪，天子遣我诛王，当更立王弟尉屠耆在汉者。汉兵方至，毋敢动，自令灭国矣！」介子遂斩王尝归首，驰传诣阙，县首北阙下。封介子为义阳侯。乃立尉屠耆为王，更名其国为鄯善，为刻印章，赐宫女为夫人，备车骑辎重，丞相将军率百官送至横门外，祖而遣之。
==========================
《昭明文选》卷十一晋·孙兴公（绰）《游天台山赋》 「王乔控鹤以冲天，应真飞锡以蹑虚。」唐·李周翰注：「应真，得真道之人。持锡杖而行于虚空，故云飞也。」
==========================
《梁书》卷十三《沈约传》 沈约字休文，吴兴武康人也。……高祖受禅，为尚书仆射，封建昌县侯，邑千户，常侍如故。又拜约母谢为建昌国太夫人。奉策之日，右仆射范云等二十馀人咸来致拜，朝野以为荣。俄迁尚书左仆射，常侍如故。寻兼领军，加侍中。天监二年，遭母忧，舆驾亲出临吊，以约年衰，不宜致毁，遣中书舍人断客节哭。起为镇军将军、丹阳尹，置佐史。服阕，迁侍中、右光禄大夫，领太子詹事，扬州大中正，关尚书八条事，迁尚书令，侍中、詹事、中正如故。累表陈让，改授尚书左仆射、领中书令、前将军，置佐史，侍中如故。寻迁尚书令，领太子少傅。九年，转左光禄大夫，侍中、少傅如故，给鼓吹一部。……约历仕三代，该悉旧章，博物洽闻，当世取则。谢玄晖善为诗，任彦升工于文章，约兼而有之，然不能过也。自负高才，昧于荣利，乘时藉势，颇累清谈。及居端揆，稍弘止足，每进一官，辄殷勤请退，而终不能去，论者方之山涛。用事十馀年，未尝有所荐达，政之得失，唯唯而已。……帝以其言不逊，欲抵其罪，徐勉固谏乃止。及闻赤章事，大怒，中使谴责者数焉，约惧遂卒。有司谥曰文，帝曰：「怀情不尽曰隐。」
==========================
《后汉书》卷三十一《贾琮传》 时黄巾新破，兵凶之后，郡县重敛，因缘生奸。诏书沙汰刺史、二千石，更选清能吏，乃以琮为冀州刺史。旧典，传车骖驾，垂赤帷裳，迎于州界。及琮之部，升车言曰：「刺史当远视广听，纠察美恶，何有反垂帷裳以自掩塞乎？」乃命御者褰之。百城闻风，自然竦震。其诸臧过者，望风解印绶去，唯瘿陶长济阴董昭、观津长梁国黄就当官待琮，于是州界翕然。
==========================
《战国策》卷十七〈楚策四·汗明见春申君〉～573～ 汗明曰：「君亦闻骥乎？夫骥之齿至矣，服盐车而上太行。蹄申膝折，尾湛胕溃，漉汁洒地，白汗交流，中阪迁延，负辕不能上。伯乐遭之，下车攀而哭之，解纻衣以幂之。骥于是俛而喷，仰而鸣，声达于天，若出金石声者，何也？彼见伯乐之知己也。今仆之不肖，阨于州部，堀穴穷巷，沈洿鄙俗之日久矣，君独无意湔拔仆也，使得为君高鸣屈于梁乎？」 《昭明文选》卷二十五〈诗丁·赠答三·答卢谌诗〉～70～ 唐·李善注引《战国策》，楚客谓春申君曰：「昔骐骥驾盐车，上吴，迁延负辕而不能进，遭伯乐，仰而鸣之，知伯乐知己也。今仆屈厄日久，君独无意使仆为君长鸣乎？」
==========================
《初学记》卷三十 晋·陆翙《邺中记》：石季龙与皇后在观上，有诏书五色纸，著凤口中。凤既衔诏，侍人放数百文绯绳，辘轳回转，凤皇飞下。凤以木作之，五色漆画，咮脚皆用金。
==========================
《昭明文选》卷十六汉·司马长卿（相如）《长门赋·序》 「孝武皇帝陈皇后时得幸，颇妒。别在长门宫，愁闷悲思。闻蜀郡成都司马相如天下工为文，奉黄金百斤为相如文君取酒，因于解悲愁之辞。而相如为文以悟主上，陈皇后复得亲幸。」
==========================
《史记》卷八十三《邹阳列传》 臣闻明月之珠，夜光之璧，以闇投人于道路，人无不按剑相眄者。何则？无因而至前也。蟠木根柢，轮囷离诡，而为万乘器者。何则？以左右先为之容也。故无因至前，虽出随侯之珠，夜光之璧，犹结怨而不见德。故有人先谈，则以枯木朽株树功而不忘。今夫天下布衣穷居之士，身在贫贱，虽蒙尧、舜之术，挟伊、管之辩，怀龙逢、比干之意，欲尽忠当世之君，而素无根柢之容，虽竭精思，欲开忠信，辅人主之治，则人主必有按剑相眄之迹，是使布衣不得为枯木朽株之资也。
==========================
《昭明文选》卷二十〈诗甲·公宴·公宴诗〉～943～ 公子敬爱客，终宴不知疲。清夜游西园，飞盖相追随。明月澄清景，列宿正参差。秋兰被长阪，朱华冒绿池。潜鱼跃清波，好鸟鸣高枝。神飙接丹毂，轻辇随风移。飘飖放志意，千秋长若斯。 《昭明文选》卷二十二、三国魏·曹丕《芙蓉池作》 乘辇夜行游，逍遥步西园。 《昭明文选》卷三十、南朝宋·沈约《应王中丞思远咏月》 「高楼切思妇，西园游上才。」唐·吕向注：「西园谓魏氏邺都之西园也。文帝每以月夜集文人才子共游于西园。」
==========================
《史记》卷九十二〈淮阴侯列传·蒯通〉～2629～ 高祖已从豨军来，至，见信死，且喜且怜之，问：「信死亦何言？」吕后曰：「信言恨不用蒯通计。」高祖曰：「是齐辩士也。」乃诏齐捕蒯通。蒯通至，上曰：「若教淮阴侯反乎？」对曰：「然，臣固教之。竖子不用臣之策，故令自夷于此。如彼竖子用臣之计，陛下安得而夷之乎！」上怒曰：「亨之。」通曰：「嗟乎，冤哉亨也！」上曰：「若教韩信反，何冤？」对曰：「秦之纲绝而维弛，山东大扰，异姓并起，英俊乌集。秦失其鹿，天下共逐之，于是高材疾足者先得焉。蹠之狗吠尧，尧非不仁，狗因吠非其主。当是时，臣唯独知韩信，非知陛下也。且天下锐精持锋欲为陛下所为者甚众，顾力不能耳。又可尽亨之邪？」高帝曰：「置之。」乃释通之罪。南朝宋·裴骃《史记集解》：「张晏曰：『以鹿喻帝位也。』」 《汉书》卷四十五〈蒯伍江息夫列传·蒯通〉～265～ 天下既定，后信以罪废为淮阴侯，谋反被诛，临死叹曰：「悔不用蒯通之言，死于女子之手！」高帝曰：「是齐辩士蒯通。」乃诏齐召蒯通。通至，上欲亨之，曰：「若教韩信反，何也？」通曰：「狗各吠非其主。当彼时，臣独知齐王韩信，非知陛下也。且秦失其鹿，天下共逐之，高材者先得。天下匈匈，争欲为陛下所为，顾力不能，可殚诛邪！」上乃赦之。 《昭明文选》卷五十二〈论二·王命论〉～2264～ 唐·李善注引太公《六韬》曰：「取天下若逐野鹿，得鹿，天下共分其肉。」
==========================
《汉书》卷九十四上〈匈奴传〉～3780～ 其明年，单于遣使遗汉书云：「南有大汉，北有强胡。胡者，天之骄子也，不为小礼以自烦。今欲与汉闿大关，取汉女为妻，岁给遗我酒万石，稷米五千斛，杂缯万匹，它如故约，则边不相盗矣。」汉遣使者报送其使，单于使左右难汉使者，曰：「汉，礼义国也。贰师道前太子发兵反，何也？」使者曰：「然。乃丞相私与太子争，太子发兵欲诛丞相，丞相诬之，故诛丞相。此子弄父兵，罪当笞，小过耳。孰与冒顿单于身杀其父代立，常妻后母，禽兽行也！」单于留使者，三岁乃得还。
==========================
《晋书》卷八十《王羲之传》 羲之既拜护军，又苦求宣城郡，不许，乃以为右军将军、会稽内史。……孙绰、李充、许询、支遁等皆以文义冠世，并筑室东土，与羲之同好。尝与同志宴集于会稽山阴之兰亭，羲之自为之序以申其志。
==========================
《宋书》卷九十三〈隐逸列传·陶潜〉 陶潜字渊明，或云渊明字元亮，寻阳柴桑人也。……性嗜酒，而家贫不能恒得。亲旧知其如此，或置酒招之，造饮辄尽，期在必醉，既醉而退，曾不吝情去留。……先是，颜延之为刘柳后军功曹，在寻阳，与潜情款。后为始安郡，经过，日日造潜，每往必酣饮致醉。临去，留二万钱与潜，潜悉送酒家，稍就取酒。尝九月九日无酒，出宅边菊丛中坐久，值弘送酒至，即便就酌，醉而后归。潜不解音声，而畜素琴一张，无弦，每有酒适，辄抚弄以寄其意。贵贱造之者，有酒辄设，潜若先醉，便语客：「我醉欲眠，卿可去。」其真率如此。
==========================
《汉书》卷五十一〈贾邹枚路传·邹阳〉～2340～ 臣闻交龙襄首奋翼，则浮云出流，雾雨咸集。圣王底节修德，则游谈之士归义思名。今臣尽智毕议，易精极虑，则无国不可奸；饰固陋之心，则何王之门不可曳长裾乎？然臣所以历数王之朝，背淮千里而自致者，非恶臣国而乐吴民也，窃高下风之行，尤说大王之义。故愿大王之无忽，察听其志。
==========================
《汉书》卷二十五上《郊祀志上》 「其后又作柏梁、铜柱、承露仙人掌之属矣。」三国魏·苏林注：「仙人以手掌擎盘承甘露。」唐·颜师古注：「《三辅故事》云：建章宫承露盘高二十丈，大七围，以铜为之，上有仙人掌承露，和玉屑饮之。盖张衡西京赋所云『立修茎之仙掌，承云表之清露，屑琼蕊以朝餐，必性命之可度』也。」 《昭明文选》卷一〈赋甲·京都上·两都赋二首·西都赋〉 于是灵草冬荣，神木丛生。岩峻崷，金石峥嵘。抗仙掌以承露，擢双立之金茎。轶埃堨之混浊，鲜颢气之清英。
==========================
《太平御览》卷八百四十五〈饮食部三·酒下〉～3907～2～ 晋·张华《博物志》：「刘玄石曾于中山酒家沽酒，酒家与千日酒饮之。至家大醉，其家不知，以为死，葬之。后酒家计向千日，往视之，云巳葬。于是开棺，醉始醒。俗云：『玄石饮酒，一醉千日』。」 《博物志》卷十〈杂说下〉～ 昔刘玄石与中山酒家沽酒，酒家与千日酒，忘言其节度。归至家当醉，而家人不知，以为死也，权葬之。酒家计千日满，乃忆玄石前来沽酒，醉向醒耳。往视之。云：「玄石亡来三年，已葬。」于是开棺，醉始醒。俗云：「玄石饮酒，一醉千日。」 《搜神记》卷十九～49～ 狄希，中山人也，能造千日酒饮之，千日醉；时有州人，姓刘，名玄石，好饮酒，往求之。希曰：「我酒发来未定，不敢饮君。」石曰：「纵未熟，且与一杯，得否？」希闻此语，不免饮之。复索，曰：「美哉！可更与之。」希曰：「且归。别日当来。只此一杯，可眠千日也。」石别，似有怍色。至家，醉死。家人不之疑，哭而葬之。经三年，希曰：「玄石必应酒醒，宜往问之。」既往石家，语曰：「石在家否？」家人皆怪之曰：「玄石亡来，服以阕矣。」希惊曰：「酒之美矣，而致醉眠千日，今合醒矣。」乃命其家人凿冢，破棺，看之。冢上汗气彻天。遂命发冢，方见开目，张口，引声而言曰：「快者醉我也！」因问希曰：「尔作何物也？令我一杯大醉，今日方醒，日高几许？」墓上人皆笑之。被石酒气冲入鼻中，亦各醉卧三月。
==========================
《晋书》卷三十四《羊祜传》 「吴人翕然悦服，称为羊公，不之名也。」
==========================
《晋书》卷八十《王羲之传》 「尝与同志宴集于会稽山阴之兰亭，羲之自为之序以申其志，曰：『永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。』」
==========================
《后汉书》卷八十一〈独行列传·范式〉～2676～ 范式字巨卿，山阳金乡人也，一名泛。少游太学，为诸生，与汝南张劭为友。劭字元伯。二人并告归乡里。式谓元伯曰：「后二年当还，将过拜尊亲，见孺子焉。」乃共剋期日。后期方至，元伯具以白母，请设馔以候之。母曰：「二年之别，千里结言，尔何相信之审邪？」对曰：「巨卿信士，必不乖违。」母曰：「若然，当为尔酝酒。」至其日，巨卿果到，升堂拜饮，尽欢而别。式仕为郡功曹。后元伯寝疾笃，同郡郅君章、殷子徵晨夜省视之。元伯临尽，叹曰：「恨不见吾死友！」子徵曰：「吾与君章尽心于子，是非死友，复欲谁求？」元伯曰：「若二子者，吾生友耳。山阳范巨卿，所谓死友也。」寻而卒。式忽梦见元伯玄冕垂缨屣履而呼曰：「巨卿，吾以某日死，当以尔时葬，永归黄泉。子未我忘，岂能相及？」式恍然觉寤，悲叹泣下，具告太守，请往奔丧。太守虽心不信而重违其情，许之。式便服朋友之服，投其葬日，驰往赴之。式未及到，而丧已发引，既至圹，将窆，而柩不肯进。其母抚之曰：「元伯，岂有望邪？」遂停柩移时，乃见有素车白马，号哭而来。其母望之曰：「是必范巨卿也。」巨卿既至，叩丧言曰：「行矣元伯！死生路异，永从此辞。」会葬者千人，咸为挥涕。式因执绋而引，柩于是乃前。式遂留止冢次，为脩坟树，然后乃去。
==========================
《博物志》卷八 汉武帝好仙道，祭祀名山大泽，以求神仙之道。时西王母遣使乘白鹿告帝当来乃供帐九华殿以待之。七月七日夜漏七刻，王母乘紫云车而至……有三青鸟，如乌大，使侍母旁。时设九微灯。帝东面西向，王母索七桃，大如弹丸，以五枚与帝母食二枚。帝食桃辄以核著膝前，母曰：「取此核将何为？」帝曰：「此桃甘美，欲种之。」母笑曰：「此桃三千年一生实。」唯帝与母对坐，其从者皆不得进，时东方朔窃从殿南厢朱鸟?中窥母，母顾之，谓帝曰：「此窥?小儿尝三来，盗吾此桃。」帝乃大怪之。由此世人谓方朔神仙也。 《太平御览》卷三百七十八〈人事部十九·短绝域人〉～874～2～ 《汉武故事》：「东郡送一短人，长七寸，衣冠具足。上疑其山精，常令在案上行，召东方朔问。朔至，呼短人曰：『巨灵，汝何忽叛来，阿母还未？』短人不对，因指朔谓上曰：『王母种桃，三千年一作子，此儿不良，已三过偷之矣，遂失王母意，故被谪来此。』上大惊，始知朔非世中人。短人谓上曰：『王母使臣来，陛下求道之法：唯有清净，不宜躁扰。复五年，与帝会。』言终不见。」
==========================
《三国志》卷三十五〈蜀书·诸葛亮传〉～9～ 诸葛亮字孔明，琅邪阳都人也。汉司隶校尉诸葛丰后也。父圭，字君贡，汉末为太山郡丞。亮早孤，从父玄为袁术所署豫章太守，玄将亮及亮弟均之官。会汉朝更选朱皓代玄。玄素与荆州牧刘表有旧，往依之。玄卒，亮躬耕陇亩，好为〈梁父吟〉。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。 《三国志》卷三十五〈蜀书·诸葛亮传〉～9～ 诸葛亮字孔明，琅邪阳都人也。汉司隶校尉诸葛丰后也。父圭，字君贡，汉末为太山郡丞。亮早孤，从父玄为袁术所署豫章太守，玄将亮及亮弟均之官。会汉朝更选朱皓代玄。玄素与荆州牧刘表有旧，往依之。玄卒，亮躬耕陇亩，好为梁父吟。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。 《乐府诗集》卷四十一《梁甫吟》 题解《古今乐录》：「……诸葛亮好为《梁甫吟》。然则不起于亮矣。李勉《琴说》曰：《梁甫吟》，曾子撰，《琴操》曰：曾子耕泰山之下，天雨雪冻，旬月不得归，思其父母，作《梁山歌》。蔡邕《琴颂》曰：梁甫悲吟，周公越商。」按梁甫，山名，在泰山下，《梁甫吟》盖言人死葬此山，亦葬歌也。
==========================
《世说新语》下卷上《企羡》 孟昶未达时，家在京口。尝见王恭乘高舆，被鹤氅裘。于时微雪，昶于篱间窥之，叹曰：「此真神仙中人！」
==========================
《尚书·商书·说命上》 「爰立作相，王置诸其左右，命之曰：『朝夕纳诲，以辅台德。若金，用汝作砺。若济巨川，用汝作舟楫，若岁大旱，用汝作霖雨。』」旧题汉·孔安国传：「霖，三日雨。霖以救旱。」
==========================
《史记》卷一百二十三〈大宛列传〉～360～ 骞身所至者大宛、大月氏、大夏、康居，而传闻其旁大国五六，具为天子言之。曰：大宛在匈奴西南，在汉正西，去汉可万里。其俗土著，耕田，田稻麦。有蒲陶酒。多善马，马汗血，其先天马子也。有城郭屋室。其属邑大小七十馀城，可数十万。其兵弓矛骑射。其北则康居，西则大月氏，西南则大夏，东北则乌孙，东则扜矾、于窴。于窴之西，则水皆西流，注西海；其东水东流，注盐泽。盐泽潜行地下，其南则河源出焉。多玉石，河注中国。而楼兰、姑师邑有城郭，临盐泽。盐泽去长安可五千里。匈奴右方居盐泽以东，至陇西长城，南接羌，鬲汉道焉。……而汉使穷河源，河源出于窴，其山多玉石，采来，天子案古图书，名河所出山曰昆崙云。
==========================
《王隐晋书》卷七〈王羲之〉～32～ 晋·王隐《晋书》：王羲之幼有风操，郗虞卿闻王氏诸子皆俊，令使选婿。诸子皆饰容以待客，羲之独坦腹东、啮胡饼。神色自若，使具以告，虞卿曰：「此真吾子婿也，问为谁。果是逸少，乃妻之。」 《世说新语笺疏》中卷上〈雅量〉～362～ 郗太傅在京口，遣门生与王丞相书，求女婿。丞相语郗信：「君往东厢，任意选之。」门生归，白郗曰：「王家诸郎，亦皆可嘉，闻来觅婿，咸自矜持。唯有一郎，在东床上坦腹卧，如不闻。」郗公云：「正此好！」访之，乃是逸少，因嫁女与焉。
==========================
《三国志》卷三十五〈蜀书·诸葛亮传〉～94～ 刘表长子琦，亦深器亮。表受后妻之言，爱少子琮，不悦于琦。琦每欲与亮谋自安之术，亮辄拒塞，未与处画。琦乃将亮游观后园，共上高楼，饮宴之间，令人去梯，因谓亮曰：「今日上不至天，下不至地，言出子口，入于吾耳，可以言未？」亮答曰：「君不见申生在内而危，重耳在外而安乎？」琦意感悟，阴规出计。会黄祖死，得出，遂为江夏太守。俄而表卒，琮闻曹公来征，遣使请降。先主在樊闻之，率其众南行，亮与徐庶并从，为曹公所追破，获庶母。庶辞先主而指其心曰：「本欲与将军共图王霸之业者，以此方寸之地也。今已失老母，方寸乱矣，无益于事，请从此别。」遂诣曹公。
==========================
《世说新语笺疏》中卷下〈捷悟〉～580～ 魏武尝过曹娥碑下，杨脩从，碑背上见题作「黄绢幼妇，外孙齑臼」八字。魏武谓脩曰：「解不？」答曰：「解。」魏武曰：「卿未可言，待我思之。」行三十里，魏武乃曰：「吾已得。」令脩别记所知。脩曰：「黄绢，色丝也，于字为绝。幼妇，少女也，于字为妙。外孙，女子也，于字为好。齑臼，受辛也，于字为辞。所谓『绝妙好辞』也。」魏武亦记之，与脩同，乃叹曰：「我才不及卿，乃觉三十里。」 《后汉书》卷八十四〈列女列传·孝女曹娥〉～2794～ 孝女曹娥者，会稽上虞人也。父盱，能弦歌，为巫祝。汉安二年五月五日，于县江溯涛婆娑迎神，溺死，不得尸骸。娥年十四，乃沿江号哭，昼夜不绝声，旬有七日，遂投江而死。至元嘉元年，县长度尚改葬娥于江南道傍，为立碑焉。唐·李贤注引《会稽典录》曰：「上虞长度尚弟子邯郸淳，字子礼。时甫弱冠，而有异才。尚先使魏朗作曹娥碑，文成未出，会朗见尚，尚与之饮宴，而子礼方至督酒。尚问朗碑文成未？朗辞不才，因试使子礼为之，操笔而成，无所点定。朗嗟叹不暇，遂毁其草。其后蔡邕又题八字曰：『黄绢幼妇，外孙齑臼。』」 《裴子语林》 脩字德祖，魏初弘农华阴人也，为曹操主簿。曹公至江南，读曹娥碑文；背上别有八字，其辞云：「黄绢幼妇，外孙蒜臼。」曹公见之不解，而谓德祖：「卿知之不？」德祖曰：「知之。」曹公曰：「卿且勿言，待我思之。」行卅里，曹公始得，令祖先说。祖曰：「黄绢色丝，『绝』字也。幼妇少女，『妙』字也；外孙女子，『好』字也；蒜臼受辛，『辞』字也。谓『绝妙好辞』。」曹公笑曰：「实如孤意。」俗云：有智无智隔卅里，此之谓也。
==========================
《淮南子》 「日西垂景在树端，谓之桑榆。」《注》：「言齐光在桑榆树上。」 《昭明文选》卷四十六南齐·王元长（融）《三月三日曲水诗序》 「桑榆之阴不居，草露之滋方渥。」唐·李善注：「桑榆，日所入也。」
==========================
《三国志》卷三十五〈蜀书·诸葛亮传〉～94～ 诸葛亮〈出师表〉：「先帝不以臣卑鄙，猥自枉屈，三顾臣于草庐之中，咨臣以当世之事。」 《三国志》卷三十五〈蜀书·诸葛亮传〉～99～ 三年春，亮率众南征，其秋悉平。军资所出，国以富饶，乃治戎讲武，以俟大举。五年，率诸军北驻汉中，临发，上疏曰：「臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之閒，尔来二十有一年矣。先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝，而忠陛下之职分也。」 《昭明文选》卷三十七〈表上·出师表〉～672～ 臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之閒，尔来二十有一年矣。先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝，而忠陛下之职分也。唐·李善注引《汉晋春秋》曰：「诸葛亮家于南阳之邓县。」《荆州图副》曰：「邓城旧县西南一里，隔沔有诸葛亮宅，是刘备三顾处。」
==========================
《搜神记》卷二十～5～ 汉时，弘农杨宝，年九岁时。至华阴山北，见一黄雀，为鸱枭所搏，坠于树下，为蝼蚁所困。宝见，悯之，取归置巾箱中，食以黄花，百馀日，毛羽成，朝去，暮还。一夕，三更，宝读书未卧，有黄衣童子，向宝再拜曰：「我西王母使者，使蓬莱，不慎，为鸱枭所搏。君仁爱，见拯，实感盛德。」乃以白环四枚与宝曰：「令君子孙洁白，位登三事，当如此环。」 《训世评话》上～56～ 杨宝性慈爱，年九岁至华阴山北，见一黄崔，为鸱枭所博；堕地下，为蝼蚁所困。即怀之，安置梁上，又被蛇虫所齧。乃移置箱中，采黄花饲之。毛羽既成。朝去暮来，积年之后，忽与群崔俱采哀鸣，绕宝数日乃去。是夕忽见一有一童子向宝再拜曰：我是西王母使者，往蓬莱过此为鸱枭所所搏。君仁爱极救，数承恩养，今当受使南海，不得朝夕奉侍。流涕辞别，以白环四枚与宝曰：令君子孙洁白，位登三公，后当如此环矣。宝生子震，震生秉、秉生赐、赐生彪，四世三公，果应白环之数，天下无比。 《后汉书》卷五十四〈杨震传〉～759～ 杨震字伯起，弘农华阴人也。八世祖喜，高祖时有功，封赤泉侯。高祖敞，昭帝时为丞相，封安平侯。父宝，习欧阳尚书。哀、平之世，隐居教授。唐·李贤注引《续齐谐记》曰：「宝年九岁时，至华阴山北，见一黄雀为鸱枭所搏，坠于树下，为蝼蚁所困。宝取之以归，置巾箱中，唯食黄花，百馀日毛羽成，乃飞去。其夜有黄衣童子向宝再拜曰：『我西王母使者，君仁爱救拯，实感成济。』以白环四枚与宝：『令君子孙洁白，位登三事，当如此环矣。』」
==========================
《诗经·小雅·鱼藻》 「王在在镐，岂乐饮酒。」东汉·郑玄笺：「岂，亦乐也。天下平安，万物得其性，武王何所处乎？处于镐京，乐八音之乐，与群臣饮酒而巳。」
==========================
《汉书》卷五十六《董仲舒传》 「董仲舒，广川人也。少治春秋，孝景时为博士。下帷讲诵，弟子传以久次相授业，或莫见其面。盖三年不窥园，其精如此。进退容止，非礼不行，学士皆师尊之。」唐·颜师古注：「虽有园圃，不窥视之，言专学也。」
==========================
《昭明文选》卷二十一〈诗乙·咏史·咏史〉～994～ 抽簪解朝衣，散发归海隅。唐·李善注引钟会《遗荣赋》曰：「散发抽簪，永绝一丘。」《仓颉篇》曰：「簪，笄也，所以持冠也。」
==========================
《世说新语》下卷上《容止》 「魏明帝使后弟毛曾与夏侯玄共坐，时人谓『蒹葭倚玉树』。」南朝梁·刘孝标注引《魏志》曰：「玄为黄门侍郎，与毛曾并坐。玄甚耻之，曾说形于色。」 《三国志》卷九〈魏书·夏侯尚·（子）夏侯玄〉～295～ 玄字太初。少知名，弱冠为散骑黄门侍郎。尝进见，与皇后弟毛曾并坐，玄耻之，不悦形之于色。明帝恨之，左迁为羽林监。正始初，曹爽辅政。玄，爽之姑子也。累迁散骑常侍、中护军。
==========================
《楚辞补注》卷一〈离骚经·王逸序〉～27～ 欲少留此灵琐兮，日忽忽其将暮。吾令羲和弭节兮，望崦嵫而勿迫。东汉·王逸注：「羲和，日御也。」宋·洪兴祖补注：「虞世南引《淮南子》云：『爰止羲和，爰息六螭，是谓悬车。』注云：『日乘车，驾以六龙，羲和御之，日至此而薄于虞渊，羲和至此而回。』」 《庄子集释》卷八中〈杂篇·徐无鬼〉 小童曰：「夫为天下者，亦若此而已矣，又奚事焉！予少而自游于六合之内，予适有瞀病，有长者教予曰：『若乘日之车而游于襄城之野。』今予病少痊，予又且复游于六合之外。夫为天下亦若此而已。予又奚事焉！」
==========================
《史记》卷六《秦始皇本纪》附《子婴》 「子婴度次得嗣，冠玉冠，佩华绂，车黄屋，从百司，谒七庙。」唐·张守节《史记正义》引蔡邕曰：「黄屋者，盖以黄为里。」 《史记》卷一一八《淮南衡山列传》 淮南王长废先帝法，不听天子诏，居处无度，为黄屋盖乘舆，出入拟于天子，擅为法令，不用汉法。
==========================
《楚辞补注》卷五〈远游〉～72～ 览方外之荒忽兮，沛罔象而自浮。祝融戒而还衡兮，腾告鸾鸟迎宓妃。张《咸池》奏《承云》兮，二女御《九韶》歌使湘灵鼓瑟兮，令海若舞冯夷。玄螭虫象并出进兮，形蟉而逶蛇。雌蜺便娟增挠兮，鸾鸟轩翥而翔飞。音乐博衍无终极兮，焉乃逝俳佪。 《后汉书》卷六十上〈马融列传〉～964～ 湘灵下，汉女游。水禽鸿鹄，鸳鸯、鸥、鹥，鸧鸹、鸬、鹢，鹭、雁、鸊，乃安斯寝，戢翮其涯。唐·李贤注：「湘灵，舜妃，溺于湘水，为湘夫人也。」
==========================
《晋中兴书》卷七〈陈留阮录〉～429～ 毕卓字茂世，新蔡人。少希放达，为胡母辅之所知。太兴末为吏部郎，常饮酒废职，比舍郎酿酒熟，卓因醉，夜至其瓮间取酒饮之。掌酒者不察，谓是盗执而缚之，郎往视，乃毕，吏部也，遽释其缚。卓遂引主人燕于瓮侧，致醉而去。卓常谓人曰：「右手持酒杯，左手持蟹螯。拍浮酒池中，便足了一生。」
==========================
《晋书》卷九十〈良吏列传·邓攸〉～2339～ 永嘉末，没于石勒。然勒宿忌诸官长二千石，闻攸在营，驰召，将杀之。攸至门，门干乃攸为郎时干，识攸，攸求纸笔作辞。干候勒和悦，致之。勒重其辞，乃勿杀。勒长史张宾先与攸比舍，重攸名操，因称攸于勒。勒召至幕下，与语，悦之，以为参军，给车马。勒每东西，置攸车营中。勒夜禁火，犯之者死。攸与胡邻毂，胡夜失火烧车。吏按问，胡乃诬攸。攸度不可与争，遂对以弟妇散发温酒为辞。勒赦之。既而胡人深感，自缚诣勒以明攸，而阴遗攸马驴，诸胡莫不叹息宗敬之。石勒过泗水，攸乃斫坏车，以牛马负妻子而逃。又遇贼，掠其牛马，步走，担其儿及其弟子绥。度不能两全，乃谓其妻曰：「吾弟早亡，唯有一息，理不可绝，止应自弃我儿耳。幸而得存，我后当有子。」妻泣而从之，乃弃之。其子朝弃而暮及。明日，攸系之于树而去。至新郑，投李矩。三年，将去，而矩不听。荀组以为陈郡、汝南太守，悯帝徵为尚书左丞、长水校尉，皆不果就。后密舍矩去，投荀组于许昌，矩深恨焉，久之，乃送家属还攸。攸与刁协、周顗素厚，遂至江东。元帝以攸为太子中庶子。时吴郡阙守，人多欲之，帝以授攸。攸载米之郡，俸禄无所受，唯饮吴水而已。时郡中大饥，攸表振贷，未报，乃辄开仓救之。台遣散骑常侍桓彝、虞慰劳饥人，观听善不，乃劾攸以擅出谷。俄而有诏原之。攸在郡刑政清明，百姓欢悦，为中兴良守。后称疾去职。郡常有送迎钱数百万，攸去郡，不受一钱。百姓数千人留牵攸船，不得进，攸乃小停，夜中发去。吴人歌之曰：「紞如打五鼓，鸣天欲曙。邓侯拖不留，谢令推不去。」百姓诣台乞留一岁，不听。拜侍中。岁馀，转吏部尚书。蔬食弊衣，周急振乏。性谦和，善与人交，宾无贵贱，待之若一，而颇敬媚权贵。永昌中，代周顗为护军将军。太宁二年，王敦反，明帝密谋起兵，乃迁攸为会稽太守。初，王敦伐都之后，中外兵数每月言之于敦。攸已出在家，不复知护军事，有恶攸者，诬攸尚白敦兵数。帝闻而未之信，转攸为太常。时帝南郊，攸病不能从。车驾过攸问疾，攸力病出拜。有司奏攸不堪行郊而拜道左，坐免。攸每有进退，无喜愠之色。久之，迁尚书右仆射。咸和元年卒，赠光禄大夫，加金章紫绶，祠以少牢。攸弃子之后，妻不复孕。过江，纳妾，甚宠之，讯其家属，说是北人遭乱，忆父母姓名，乃攸之甥。攸素有德行，闻之感恨，遂不复畜妾，卒以无嗣。时人义而哀之，为之语曰：「天道无知，使邓伯道无儿。」弟子绶服攸丧三年。
==========================
《史记》卷一○九《李将军列传》 「李将军广者，陇西成纪人也。其先曰李信，秦时为将，逐得燕太子丹者也。故槐里，徙成纪。广家世世受射。孝文帝十四年，匈奴大入萧关，而广以良家子从军击胡，用善骑射，杀首虏多，为汉中郎。」「武帝立，左右以为广名将也，于是广以上郡太守为未央卫尉，而程不识亦为长乐卫尉。……后二岁，大将军、骠骑将军大出击匈奴，广数自请行。天子以为老，弗许；良久乃许之，以为前将军。是岁，元狩四年也。……军亡导，或失道，后大将军。……遂引刀自刭。广军士大夫一军皆哭。百姓闻之，知与不知，无老壮皆为垂涕。」
==========================
《世说新语笺疏》上卷上〈德行〉～52～ 南朝梁·刘孝标注引《晋安帝纪》曰：「隐之既有至性，加以廉洁，奉禄颁九族，冬月无被。桓玄欲革岭南之弊，以为广州刺史。去州二十里有贪泉，世传饮之者其心无厌。隐之乃至水上，酌而饮之，因赋诗曰：『石门有贪泉，一歃重千金。试使夷、齐饮，终当不易心。』为卢循所攻，还京师。历尚书、领军将军。」 《晋书》卷九十《良吏传·吴隐之传》 广州包带山海，珍异所出，一箧之宝，可资数世，然多瘴疫，人情惮焉。唯贫窭不能自立者，求补长史，故前后刺史皆多黩货。朝廷欲革岭南之弊，隆安中，以隐之为龙骧将军、广州刺史、假节，领平越中郎将。未至州二十里，地名石门，有水曰贪泉，饮者怀无厌之欲。隐之既至，语其亲人曰：「不见可欲，使心不乱。越岭丧清，吾知之矣。」乃至泉所，酌而饮之，因赋诗曰：「古人云此水，一歃怀千金。试使夷齐饮，终当不易心。」及在州，清操踰厉，常食不过菜及乾鱼而已，帷帐器服皆付外库，时人颇谓其矫，然亦终始不易。帐下人进鱼，每剔去骨存肉，隐之觉其用意，罚而黜焉。元兴初，诏曰：「夫孝行笃于闺门，清节厉乎风霜，实立人之所难，而君子之美致也。龙骧将军、广州刺史吴隐之孝友过人，禄均九族，菲己洁素，俭愈鱼飧。夫处可欲之地，而能不改其操，飨惟错之富，而家人不易其服，革奢务啬，南域改观，朕有嘉焉。可进号前将军，赐钱五十万、谷千斛。」 《晋书》卷九十〈良吏列传·吴隐之〉～234～ 广州包带山海，珍异所出，一箧之宝，可资数世，然多瘴疫，人情惮焉。唯贫窭不能自立者，求补长史，故前后刺史皆多黩货。朝廷欲革岭南之弊，隆安中，以隐之为龙骧将军、广州刺史、假节，领平越中郎将。未至州二十里，地名石门，有水曰贪泉，饮者怀无厌之欲。隐之既至，语其亲人曰：「不见可欲，使心不乱。越岭丧清，吾知之矣。」乃至泉所，酌而饮之，因赋诗曰：「古人云此水，一歃怀千金。试使夷齐饮，终当不易心。」及在州，清操踰厉，常食不过菜及乾鱼而已，帷帐器服皆付外库，时人颇谓其矫，然亦终始不易。
==========================
《庄子》外篇·卷四中《马蹄》 「马，蹄可以践霜雪，毛可以禦风寒，龁草饮水，翘足而陆，此马之真性也。虽有义台路寝，无所用之。及至伯乐，曰：『我善治马。』」唐·陆德明《经典释文》：「伯乐姓孙名阳，善驭马。」 《列子集释》卷八〈说符篇〉 秦穆公谓伯乐曰：「子之年长矣，子姓有可使求马者乎？」伯乐对曰：「良马可形容筋骨相也。天下之马者，若灭若没，若亡若失。若此者绝尘弭。臣之子皆下才也，可告以良马，不可告以天下之马也。臣有所与共担纆薪菜者，有九方皋，此其于马非臣之下也。请见之。」穆公见之，使行求马。三月而反报曰：「已得之矣，在沙丘。」穆公曰：「何马也？」对曰：「牝而黄。」使人往取之，牡而骊。穆公不说，召伯乐而谓之曰：「败矣，子所使求马者！色物、牝牡尚弗能知，又何马之能知也？」伯乐喟然太息曰：「一至于此乎？是乃其所以千万臣而无数者也。若皋之所观天机也，得其精而忘其粗，在其内而忘其外；见其所见，不见其所不见；视其所视，而遗其所不视。若皋之相者，乃有贵乎马者也。」马至，果天下之马也。
==========================
《淮南子》卷六〈览冥训〉～206～ 往古之时，四极废，九州裂，天不兼覆，地不周载，火爁炎而不灭，水浩洋而不息，猛兽食颛民，鸷鸟攫老弱。于是女娲鍊五色石以补苍天，断鳌足以立四极，杀黑龙以济冀州，积芦灰以止淫水。苍天补，四极正，淫水涸，冀州平，狡虫死，颛民生。背方州，抱圆天，和春阳夏，杀秋约冬，枕方寝绳，阴阳之所壅沈不通者，窍理之；逆气戾物、伤民厚积者，绝止之。 《淮南子》卷六〈览冥训〉～206～ 往古之时，四极废，九州裂，天不兼覆，地不周载，火爁炎而不灭，水浩洋而不息，猛兽食颛民，鸷鸟攫老弱。于是女娲鍊五色石以补苍天，断鳌足以立四极，杀黑龙以济冀州，积芦灰以止淫水。汉·高诱注：「女娲，阴帝，佐虙戏治者也。三皇时，天不足西北，故补之。」
==========================
《庄子集释》卷七上〈外篇·山木〉～667～ 庄子行于山中，见大木，枝叶盛茂，伐木者止其旁而不取也。问其故，曰：「无所可用。」庄子曰：「此木以不材得终其天年。」夫子出于山，舍于故人之家。故人喜，命竖子杀雁而烹之。竖子请曰：「其一能鸣，其一不能鸣，请奚杀？」主人曰：「杀不能鸣者。」明日，弟子问于庄子曰：「昨日山中之木，以不材得终其天年；今主人之雁，以不材死；先生将何处？」庄子笑曰：「周将处乎材与不材之间。材与不材之间，似之而非也，故未免乎累。若夫乘道德而浮游则不然。无誉无訾，一龙一蛇，与时俱化，而无肯专为；物物而不物于物，胡可得而累邪！此黄帝、神农之法则也。若夫万物之情，人伦之传，则不然。合则离，成则毁，廉则挫，尊则议，有为则亏，贤则谋，不肖则欺，胡可得而必乎哉？悲夫！弟子志之，其唯道德之乡乎！」
==========================
《世说新语笺疏》中卷上〈雅量〉～369～ 桓公伏甲设馔，广延朝士，因此欲诛谢安、王坦之。王甚遽，问谢曰：「当作何计？」谢神意不变，谓文度曰：「晋阼存亡，在此一行。」相与俱前。王之恐状，转见于色。谢之宽容，愈表于貌。望阶趋席，方作洛生咏，讽「浩浩洪流」。桓惮其旷远，乃趣解兵。王、谢旧齐名，于此始判优劣。南朝梁·刘孝标注引宋明帝《文章志》曰：「安能作洛下书生咏，而少有鼻疾，语音浊。后名流多学其咏，弗能及，手掩鼻而吟焉。桓温止新亭，大陈兵卫，呼安及坦之，欲于坐害之。王入失措，倒执手版，汗流沾衣。安神姿举动，不异于常。举目历温左右卫士，谓温曰：『安闻诸侯有道，守在四邻。明公何有壁间著阿堵辈？』温笑曰：『正自不能不尔。』于是矜庄之心顿尽。命部左右，促燕行觞，笑语移日。」 《世说新语笺疏》下卷下〈轻诋〉～845～ 「人问顾长康：『何以不作洛生咏？』答曰：『何至作老婢声！』」南朝梁·刘孝标注：「洛下书生咏，音重浊，故云老婢声。」 《晋书》卷七十九〈谢安列传〉 安少有盛名，时多爱慕。乡人有罢中宿县者，还诣安。安问其归资，答曰：「有蒲葵扇五万。」安乃取其中者捉之，京师士庶竞市，价增数倍。安本能为洛下书生咏，有鼻疾，故其音浊，名流爱其咏而弗能及，或手掩鼻以敩之。及至新城，筑埭于城北，后人追思之，名为召伯埭。
==========================
《战国策》卷十七《楚策四》 天下合从。赵使魏加见楚春申君曰：「君有将乎？」曰：「有矣，仆欲将临武君。」魏加曰：「臣少之时好射，臣愿以射譬之，可乎？」春申君曰：「可。」加曰：「异日者，更羸与魏王处京台之下，仰见飞鸟。更羸谓魏王曰：『臣为王引弓虚发而下鸟。』魏王曰：『然则射可至此乎？』更羸曰：『可。』有间，雁从东方来，更羸以虚发而下之。魏王曰：『然则射可至此乎？』更羸曰：『此孽也。』王曰：『先生何以知之？』对曰：『其飞徐而鸣悲。飞徐者，故疮痛也；鸣悲者，久失群也，故疮未息，而惊心未至也。闻弦音，引而高飞，故疮陨也。』今临武君，尝为秦孽，不可为拒秦之将也。」
==========================
《史记》卷一百九〈李将军列传〉～2873～ 广尝与望气王朔燕语，曰：「自汉击匈奴而广未尝不在其中，而诸部校尉以下，才能不及中人，然以击胡军功取侯者数十人，而广不为后人，然无尺寸之功以得封邑者，何也？岂吾相不当侯邪？且固命也？」朔曰：「将军自念，岂尝有所恨乎？」广曰：「吾尝为陇西守，羌尝反，吾诱而降，降者八百馀人，吾诈而同日杀之。至今大恨独此耳。」朔曰：「祸莫大于杀已降，此乃将军所以不得侯者也。」 《真诰》 东华真人福日月之象，上法云：男服日象，女服月象，日一不废，使人聪明朗彻，五脏生华。
==========================
《晋书》卷五十五《潘岳传》 岳性轻躁，趋世利，与石崇等谄事贾谧，每候其出，与崇辄望尘而拜。构悯怀之文，岳之辞也。谧二十四友，岳为其首。谧晋书限断，亦岳之辞也。其母数诮之曰：「尔当知足，而乾没不已乎？」而岳终不能改。既仕宦不达，乃作闲居赋。 《昭明文选》卷十六晋·潘安仁（岳）《闲居赋》 为河阳怀令，尚书郎，廷尉平。今天子谅闇之际，领太傅主簿。府主诛，除名为民。俄而复官，除长安令。迁博士，未召拜，亲疾，辄去官免。自弱冠涉乎知命之年，八徙官而一进阶，再免，一除名，一不拜职，迁者三而已矣。……孝乎惟孝，友于兄弟，此亦拙者之为政也。乃作闲居赋，以歌事遂情焉。
==========================
《山海经·海经》卷三〈海外北经·夸父与日逐走〉～238～ 夸父与日逐走，入日。渴欲得饮，饮于河渭；河渭不足，北饮大泽。未至，道渴而死。弃其杖，化为邓林。毕沅云：「邓林即桃林也，邓、桃音相近。」 《山海经·山经》卷五〈中山经·中次六经·夸父山〉～39～ 又西九十里，曰夸父之山，其木多棕?，多竹箭，其兽多㸲牛、羬羊，其鸟多鷩，其阳多玉，其阴多铁。其北有林焉，名曰桃林，是广员三百里，其中多马。湖水出焉，而北流注于河，其中多珚玉。 《列子·汤问》 「夸父不量力，欲追日影，逐之于隅谷之际。渴欲得饮，赴饮河渭。河渭不足，将走北饮大泽。未至，道渴而死。弃其杖，尸膏肉所浸，生邓林。邓林弥广数千里焉。」
==========================
《汉书》卷五十一《枚乘传》 武帝自为太子闻乘名，及即位，乘年老，乃以安车蒲轮徵乘，道死。 《汉书》卷六〈武帝纪〉 议立明堂。遣使者安车蒲轮，束帛加璧，徵鲁申公。唐·颜师古注曰：「以蒲裹轮，取其安也。」 《后汉书》卷二〈显宗孝明帝本纪〉 冬十月壬子，幸辟雍，初行养老礼。诏曰：「光武皇帝建三朝之礼，而未及临飨。眇眇小子，属当圣业。閒暮春吉辰，初行大射；令月元日，复践辟雍。尊事三老，兄事五更，安车软轮，供绥执授。唐·李贤注引宋均曰：「软轮，以蒲裹轮。」
==========================
《史记》卷一百一十七〈司马相如列传〉～3000～ 会梁孝王卒，相如归，而家贫，无以自业。素与临邛令王吉相善，吉曰：「长卿久宦游不遂，而来过我。」于是相如往，舍都亭。临邛令缪为恭敬，日往朝相如。相如初尚见之，后称病，使从者谢吉，吉愈益谨肃。临邛中多富人，而卓王孙家僮八百人，程郑亦数百人，二人乃相谓曰：「令有贵客，为具召之。」并召令。令既至，卓氏客以百数。至日中，谒司马长卿，长卿谢病不能往，临邛令不敢尝食，自往迎相如。相如不得已，彊往，一坐尽倾。
==========================
《史记》卷八十四〈屈原贾生列传·贾生〉～249～ 贾生名谊，雒阳人也。年十八，以能诵诗属书闻于郡中。吴廷尉为河南守，闻其秀才，召置门下，甚幸爱。孝文皇帝初立，闻河南守吴公治平为天下第一，故与李斯同邑而常学事焉，乃徵为廷尉。廷尉乃言贾生年少，颇通诸子百家之书。文帝召以为博士。是时贾生年二十馀，最为少。每诏令议下，诸老先生不能言，贾生尽为之对，人人各如其意所欲出。诸生于是乃以为能，不及也。孝文帝说之，超迁，一岁中至太中大夫。贾生以为汉兴至孝文二十馀年，天下和洽，而固当改正朔，易服色，法制度，定官名，兴礼乐，乃悉草具其事仪法，色尚黄，数用五，为官名，悉更秦之法。孝文帝初即位，谦让未遑也。诸律令所更定，及列侯悉就国，其说皆自贾生发之。于是天子议以为贾生任公卿之位。绛、灌、东阳侯、冯敬之属尽害之，乃短贾生曰：「雒阳之人，年少初学，专欲擅权，纷乱诸事。」于是天子后亦疏之，不用其议，乃以贾生为长沙王太傅。……后岁馀，贾生徵见。孝文帝方受釐，坐宣室。上因感鬼神事，而问鬼神之本。贾生因具道所以然之状。至夜半，文帝前席。既罢，曰：「吾久不见贾生，自以为过之，今不及也。」居顷之，拜贾生为梁怀王太傅。梁怀王，文帝之少子，爱，而好书，故令贾生傅之。
==========================
《韩非子》卷七〈喻老〉～42～ 楚庄王莅政三年，无令发，无政为也。右司马御座而与王隐曰：『有鸟止南方之阜，三年不翅不飞不鸣，嘿然无声，此为何名？』王曰：『三年不翅，将以长羽翼。不飞不鸣，将以观民则。虽无飞，飞必冲天；虽无鸣，鸣必惊人。子释之，不谷知之矣。』处半年，乃自听政，所废者十，所起者九，诛大臣五，举处士六，而邦大治。举兵诛齐，败之徐州，胜晋于河雍，合诸侯于宋，遂霸天下。庄王不为小害善，故有大名；不蚤见示，故有大功。故曰：『大器晚成，大音希声。』 《史记》卷一百二十六〈滑稽列传〉～397～ 淳于髡者，齐之赘婿也。长不满七尺，滑稽多辩，数使诸侯，未尝屈辱。齐威王之时喜隐，好为淫乐长夜之饮，沈湎不治，委政卿大夫。百官荒乱，诸侯并侵，国且危亡，在于旦暮，左右莫敢谏。淳于髡说之以隐曰：「国中有大鸟，止王之庭，三年不蜚又不鸣，不知此鸟何也？」王曰：「此鸟不飞则已，一飞冲天；不鸣则已，一鸣惊人。」于是乃朝诸县令长七十二人，赏一人，诛一人，奋兵而出。诸侯振惊，皆还齐侵地。威行三十六年。
==========================
《昭明文选》卷十三晋·潘安仁（岳）《秋兴赋·序》 晋十有四年，余春秋三十有二，始见二毛。以太尉掾兼虎贲中郎将，寓直于散骑之省。高阁连云，阳景罕曜，珥蝉冕而袭纨绮之士，此焉游处。
==========================
《后汉书》卷八十下《文苑传·祢衡传》 祖长子射为章陵太守，尤善于衡。尝与衡俱游，共读蔡邕所作碑文，射爱其辞，还恨不缮写。衡曰：「吾虽一览，犹能识之，唯其中石缺二字为不明耳。」因书出之，射驰使写碑还校，如衡所书，莫不叹伏。射时大会宾客，人有献鹦鹉者，射举卮于衡曰：「愿先生赋之，以娱嘉宾。」衡揽笔而作，文无加点，辞采甚丽。
==========================
《史记》卷一百二十三〈大宛列传〉～370～ 初，天子发书《易》，云「神马当从西北来」。得乌孙马好，名曰「天马」。及得大宛汗血马，益壮，更名乌孙马曰「西极」，名大宛马曰「天马」云。而汉始筑令居以西，初置酒泉郡以通西北国。因益发使抵安息、奄蔡、黎轩、条枝、身毒国。而天子好宛马，使者相望于道。诸使外国一辈大者数百，少者百馀人，人所赍操大放博望侯时。其后益习而衰少焉。汉率一岁中使多者十馀，少者五六辈，远者八九岁，近者数岁而反。 《释氏稽古略》 智者大师，初谒大苏山惠思禅师，悟法华三昧，见灵山一会，俨然未散。
==========================
《春秋左传·襄公二十六年》 「令尹子木与之语。问晋故焉，且曰：『晋大夫与楚孰贤？』对曰：『晋卿不如楚，其大夫则贤，皆卿材也，如杞梓皮革，自楚往也，虽楚有材，晋实用之。』」晋·杜预注：「言楚亡臣多在晋。」
==========================
《史记》卷五十五〈留侯世家〉～2036～ 后十年，陈涉等起兵，良亦聚少年百馀人。景驹自立为楚假王，在留。良欲往从之，道还沛公。沛公将数千人，略地下邳西，遂属焉。沛公拜良为厩将。良数以太公兵法说沛公，沛公善之，常用其策。良为他人者，皆不省。良曰：「沛公殆天授。」故遂从之，不去见景驹。……张良多病，未尝特将也，常为画策，时时从汉王。汉三年，项羽急围汉王荥阳，汉王恐忧，与郦食其谋桡楚权。食其曰：「昔汤伐桀，封其后于。武王伐纣，封其后于宋。今秦失德弃义，侵伐诸侯社稷，灭六国之后，使无立锥之地。陛下诚能复立六国后世，毕已受印，此其君臣百姓必皆戴陛下之德，莫不乡风慕义，愿为臣妾。德义已行，陛下南乡称霸，楚必敛衽而朝。」汉王曰：「善。趣刻印，先生因行佩之矣。」食其未行，张良从外来谒。汉王方食，曰：「子房前！客有为我计桡楚权者。」其以郦生语告，曰：「于子房何如？」良曰：「谁为陛下画此计者？陛下事去矣。」汉王曰：「何哉？」张良对曰：「臣请藉前箸为大王筹之。」曰：「昔者汤伐桀而封其后于者，度能制桀之死命也。今陛下能制项籍之死命乎？」曰：「未能也。」「其不可一也。武王伐纣封其后于宋者，度能得纣之头也。今陛下能得项籍之头乎？」曰：「未能也。」「其不可二也。武王入殷，表商容之闾，释箕子之拘，封比干之墓。今陛下能封圣人之墓，表贤者之闾，式智者之门乎？」曰：「未能也。」「其不可三也。发钜桥之粟，散鹿台之钱，以赐贫穷。今陛下能散府库以赐贫穷乎？」曰：「未能也。」「其不可四矣。殷事已毕，偃革为轩，倒置干戈，覆以虎皮，以示天下不复用兵。今陛下能偃武行文，不复用兵乎？」曰：「未能也。」「其不可五矣。休马华山之阳，示以无所为。今陛下能休马无所用乎？」曰：「未能也。」「其不可六矣。放牛桃林之阴，以示不复输积。今陛下能放牛不复输积乎？」曰：「未能也。」「其不可七矣。且天下游士离其亲戚，坟墓，去故旧，从陛下游者，徒欲日夜望咫尺之地。今复六国，立韩、魏、燕、赵、齐、楚之后，天下游士各归事其主，从其亲戚，反其故旧坟墓，陛下与谁取天下乎？其不可八矣。且夫楚唯无彊，六国立者复桡而从之，陛下焉得而臣之？诚用客之谋，陛下事去矣。」汉王辍食吐哺，骂曰：「竖儒，几败而公事！」令趣销印。汉四年，韩信破齐而欲自立为齐王，汉王怒。张良说汉王，汉王使良授齐王信印，语在淮阴事中。其秋，汉王追楚至阳夏南，战不利而壁固陵，诸侯期不至。良说汉王，汉王用其计，诸侯皆至。语在项籍事中。汉六年正月，封功臣。良未尝有战斗功，高帝曰：「运筹策帷帐中，决胜千里外，子房功也。自择齐三万户。」良曰：「始臣起下邳，与上会留，此天以臣授陛下。陛下用臣计，幸而时中，臣愿封留足矣，不敢当三万户。」乃封张良为留侯，与萧何等俱封。
==========================
《昭明文选》卷十六〈赋辛·哀伤·别赋〉～750～ 黯然销魂者，唯别而已矣！况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感悽恻。风萧萧而异响，云漫漫而奇色。舟凝滞于水滨，车逶迟于山侧。棹容与而讵前，马寒鸣而不息。掩金觞而谁御，横玉柱而沾轼。居人愁卧，恍若有亡。日下壁而沈彩，月上轩而飞光。见红兰之受露，望青楸之离霜。巡曾楹而空掩，抚锦幕而虚凉。知离梦之踯躅，意别魂之飞扬。……春草碧色，春水渌波。送君南浦，伤如之何！至乃秋露如珠，秋月如圭。明月白露，光阴往来。与子之别，思心徘徊。是以别方不定。别理干名。有别必怨。有怨必盈。使人意夺神骇。心折骨惊。虽渊云之墨妙。严乐之笔精。金闺之诸彦。兰台之群英。赋有淩云之称。辩有雕龙之声。谁能摹暂离之状。写永诀之情者乎。 《楚辞补注》卷二〈九歌·河伯〉～76～ 与女游兮九河，冲风起兮横波。乘水车兮荷盖，驾两龙兮骖螭。登昆崙兮四望，心飞扬兮浩荡。日将暮兮怅忘归，惟极浦兮寤怀。鱼鳞屋兮龙堂，紫贝阙兮朱宫。灵何为兮水中，乘白鼋兮逐文鱼。与女游兮河之渚，流澌纷兮将来下。子交手兮东行，送美人兮南浦。波滔滔兮来迎 ，鱼鳞鳞兮媵予。
==========================
《韩非子》卷九〈内储说上·说四〉～557～ 齐宣王使人吹竽，必三百人，南郭处士请为王吹竽，宣王说之，廪食以数百人。宣王死，湣王立，好一一听之，处士逃。
==========================
《三国志》卷二十一《魏书·王粲传》附《陈琳传》 琳避难冀州，袁绍使典文章。袁氏败，琳归太祖。太祖谓曰：「卿昔为本初移书，但可罪状孤而已，恶恶止其身，何乃上及父祖邪？」琳谢罪，太祖爱其才而不咎。瑀少受学于蔡邕。建安中都护曹洪欲使掌书记，瑀终不为屈。太祖并以琳、瑀为司空军谋祭酒，管记室，军国书檄，多琳、瑀所作也。琳徙门下督，瑀为仓曹掾属。……文帝书与元城令吴质曰：「昔年疾疫，亲故多离其灾，徐、陈、应、刘，一时俱逝。观古今文人，类不护细行，鲜能以名节自立。而伟长独怀文抱质，恬淡寡欲，有箕山之志，可谓彬彬君子矣。著中论二十馀篇，辞义典雅，足传于后。德琏常斐然有述作意，其才学足以著书，美志不遂，良可痛惜！孔璋章表殊健，微为繁富。
==========================
《礼记注疏》卷十五〈月令〉～203～ 是月也，命司空曰：「时雨将降，下水上腾，循行国邑，周视原野，修利是防，道达沟渎，开通道路，毋有障塞。田猎罝罘、罗罔、毕翳，喂兽之药，毋出九门。」东汉·郑玄注：「天子九门者，路门也，应门也，雉门也，库门也，门也，城门也，近郊门也，远郊门也，关门也。」
==========================
汉·刘向《列女传》卷一《母仪·邹孟轲母传》 邹孟轲之母也。号孟母。其舍近墓。孟子之少也，嬉游为墓间之事，踊跃筑埋。孟母曰：「此非吾所以居处子也。」乃去舍市傍。其嬉戏为贾人炫卖之事。孟母又曰：「此非吾所以居处子也。」复徙舍学宫之傍。其嬉游乃设俎豆揖让进退。孟母曰：「真可以居吾子矣。」遂居之。及孟子长，学六艺，卒成大儒之名。君子谓孟母善以渐化。
==========================
《后汉书》志第十三〈五行志一·谣〉～328～ 顺帝之末，京都童谣曰：「直如弦，死道边。曲如钩，反封侯。」案顺帝即世，孝质短祚，大将军梁冀贪树疏幼，以为己功，专国号令，以赡其私。太尉李固以为清河王雅性聪明，敦诗悦礼，加又属亲，立长则顺，置善则固。而冀建白太后，策免固，徵蠡吾侯，遂即至尊。固是日幽毙于狱，暴尸道路，而太尉胡广封安乐乡侯、司徒赵戒厨亭侯、司空袁汤安国亭侯云。
==========================
《后汉书》卷五十六〈张王种陈列传·张纲〉～87～ 汉安元年，选遣八使徇行风俗，皆耆儒知名，多历显位，唯纲年少，官次最微。馀人受命之部，而纲独埋其车轮于洛阳都亭，曰：「豺狼当路，安问狐狸！」遂奏曰：「大将军冀，河南尹不疑，蒙外戚之援，荷国厚恩，以刍荛之资，居阿衡之任，不能敷扬五教，翼赞日月，而专为封豕长蛇，肆其贪叨，甘心好货，纵恣无底，多树谄谀，以害忠良。诚天威所不赦，不辟所宜加也。谨条其无君之心十五事，斯皆臣子所切齿者也。」书御，京师震竦。时冀妹为皇后，内宠方盛，诸梁姻族满朝，帝虽知纲言直，终不忍用。 《东观汉记校注》卷十七〈张纲传〉～728～ 梁冀作平上軿车，侍御史张纲独埋轮于洛阳都亭，曰：「豺狼当路，安问狐狸！」遂奏冀。 《汉书》卷七十七〈盖诸葛刘郑孙毋将何列传·孙宝〉～3259～ 徵为京兆尹。故吏侯文以刚直不苟合常称疾不肯仕，宝以恩礼请文，欲为布衣友，日设酒食，妻子相对。文求受署为掾，进见如宾礼。数月，以立秋日署文东部督邮。入见，敕曰：「今日鹰隼始击，当顺天气取奸恶，以成严霜之诛，掾部渠有其人乎？」文卬曰：「无其人不敢空受职。」宝曰：「谁也？」文曰：「霸陵杜季。」宝曰：「其次。」文曰：「豺狼横道，不宜复问狐狸。」宝默然。 《三国志》卷二十三〈魏书·杜袭传〉～667～ 时将军许攸拥部曲，不附太祖而有慢言。太祖大怒，先欲伐之。群臣多谏：「可招怀攸，共讨彊敌。」太祖横刀于膝，作色不听。袭入欲谏，太祖逆谓之曰：「吾计以定，卿勿复言。」袭曰：「若殿下计是邪，臣方助殿下成之；若殿下计非邪，虽成宜改之。殿下逆臣，令勿言之，何待下之不阐乎？」太祖曰：「许攸慢吾，如何可置乎？」袭曰：「殿下谓许攸何如人邪？」太祖曰：「凡人也。」袭曰：「夫惟贤知贤，惟圣知圣，凡人安能知非凡人邪？方今豺狼当路而狐狸是先，人将谓殿下避彊攻弱，进不为勇，退不为仁。臣闻千钧之弩不为鼷鼠发机，万石之钟不以莛撞起音，今区区之许攸，何足以劳神武哉？」太祖曰：「善。」遂厚抚攸，攸即归服。时夏侯尚昵于太子，情好至密。袭谓尚非益友，不足殊待，以闻太祖。文帝初甚不悦，后乃追思。语在尚传。其柔而不犯，皆此类也。
==========================
《史记》卷七十六〈平原君虞卿列传·平原君〉～2366～ 秦之围邯郸，赵使平原君求救，合从于楚，约与食客门下有勇力文武备具者二十人偕。平原君曰：「使文能取胜，则善矣。文不能取胜，则歃血于华屋之下，必得定从而还。士不外索，取于食客门下足矣。」得十九人，馀无可取者，无以满二十人。门下有毛遂者，前，自赞于平原君曰：「遂闻君将合从于楚，约与食客门下二十人偕，不外索。今少一人，愿君即以遂备员而行矣。」平原君曰：「先生处胜之门下几年于此矣？」毛遂曰：「三年于此矣。」平原君曰：「夫贤士之处世也，譬若锥之处囊中，其末立见。今先生处胜之门下三年于此矣，左右未有所称诵，胜未有所闻，是先生无所有也。先生不能，先生留。」毛遂曰：「臣乃今日请处囊中耳。使遂蚤得处囊中，乃颖脱而出，非特其末见而已。」平原君竟与毛遂偕。十九人相与目笑之而未废也。毛遂比至楚，与十九人论议，十九人皆服。平原君与楚合从，言其利害，日出而言之，日中不决。十九人谓毛遂曰：「先生上。」毛遂按剑历阶而上，谓平原君曰：「从之利害，两言而决耳。今日出而言从，日中不决，何也？」楚王谓平原君曰：「客何为者也？」平原君曰：「是胜之舍人也。」楚王叱曰：「胡不下！吾乃与而君言，汝何为者也！」毛遂按剑而前曰：「王之所以叱遂者，以楚国之众也。今十步之内，王不得恃楚国之众也，王之命县于遂手。吾君在前，叱者何也？且遂闻汤以七十里之地王天下，文王以百里之壤而臣诸侯，岂其士卒众多哉，诚能据其势而奋其威。今楚地方五千里，持戟百万，此霸王之资也。以楚之彊，天下弗能当。白起，小竖子耳，率数万之众，兴师以与楚战，一战而举鄢郢，再战而烧夷陵，三战而辱王之先人。此百世之怨而赵之所羞，而王弗知恶焉。合从者为楚，非为赵也。吾君在前，叱者何也？」楚王曰：「唯唯，诚若先生之言，谨奉社稷而以从。」毛遂曰：「从定乎？」楚王曰：「定矣。」毛遂谓楚王之左右曰：「取鸡狗马之血来。」毛遂奉铜槃[三]而跪进之楚王曰：「王当歃血而定从，次者吾君，次者遂。」遂定从于殿上。毛遂左手持槃血而右手招十九人曰：「公相与歃此血于堂下。公等录录，[五]所谓因人成事者也。」平原君已定从而归，归至于赵，曰：「胜不敢复相士。胜相士多者千人，寡者百数，自以为不失天下之士，今乃于毛先生而失之也。毛先生一至楚，而使赵重于九鼎大吕。毛先生以三寸之舌，彊于百万之师。胜不敢复相士。」遂以为上客。
==========================
《汉书》卷八十九《循吏传·黄霸传》 黄霸字次公，淮阳阳夏人也，以豪桀役使徙云陵。霸少学律令，喜为吏，武帝末以待诏入钱赏官，补侍郎谒者，坐同产有罪劾免。后复入谷沈黎郡，补左冯翊二百石卒史。冯翊以霸入财为官，不署右职，使领郡钱谷计。簿书正，以廉称，察补河东均输长，复察廉为河南太守丞。……会宣帝即位，在民间时知百姓苦吏急也，闻霸持法平，召以为廷尉正，数决疑狱，庭中称平。……霸以外宽内明得吏民心，户口岁增，治为天下第一。徵守京兆尹，秩二千石。坐发民治驰道不先以闻，又发骑士诣北军马不适士，劾乏军兴，连贬秩。有诏归颍川太守官，……后数月，徵霸为太子太傅，迁御史大夫。五凤三年，代丙吉为丞相，封建成侯，食邑六百户。……为丞相五岁，甘露三年薨，谥曰定侯。
==========================
《史记》卷七十七〈魏公子列传〉～2377～ 公子（信陵君）为人仁而下士，士无贤不肖皆谦而礼交之，不敢以其富贵骄士。士以此方数千里争往归之，致食客三千人。 《史记》卷七十五〈孟尝君列传〉～2359～ 孟尝君时相齐，封万户于薛。其食客三千人。邑入不足以奉客。 《史记》卷七十八〈春申君列传〉 赵平原君使人于春申君，春申君舍之于上舍。赵使欲夸楚，为檋瑁簪，刀剑室以珠玉饰之，请命春申君客。春申君客三千馀人，其上客皆蹑珠履以见赵使，赵使大惭。
==========================
《昭明文选》卷二十九〈诗己·杂诗上·古诗十九首〉～350～ 〈古诗十九首〉其十七：「客从远方来，遗我一书札。上言长相思，下言久离别。置书怀袖中，三岁字不灭。一心抱区区，惧君不识察。」
==========================
《三国志》卷五十四〈吴书·周瑜传〉～265～ 瑜少精意于音乐，虽三爵之后，其有阙误，瑜必知之，知之必顾，故时人谣曰：「曲有误，周郎顾。」
==========================
《后汉书》卷二十七《宣秉传》 宣秉字巨公，冯翊云阳人也。……建武元年，拜御史中丞。光武特诏御史中丞与司隶校尉、尚书令会同并专席而坐，故京师号曰「三独坐」。
==========================
《庄子集释》卷十下〈杂篇·天下〉～02～ 惠施多方，其书五车，其道舛驳，其言也不中。历物之意，曰：「至大无外，谓之大一；至小无内，谓之小一。无厚，不可积也，其大千里。天与地卑，山与泽平。日方中方睨，物方生方死。大同而与小同异，此之谓小同异；万物毕同毕异，此之谓大同异。南方无穷而有穷，今日适越而昔来。连环可解也。我知天下之中央，燕之北越之南是也。泛爱万物，天地一体也。」 《庄子集释》卷十下〈杂篇·天下〉～02～ 惠施多方，其书五车，其道舛驳，其言也不中。历物之意，曰：「至大无外，谓之大一；至小无内，谓之小一。无厚，不可积也，其大千里。天与地卑，山与泽平。日方中方睨，物方生方死。大同而与小同异，此之谓小同异；万物毕同毕异，此之谓大同异。南方无穷而有穷，今日适越而昔来。连环可解也我知天下之中央，燕之北越之南是也。泛爱万物，天地一体也。」
==========================
《宋书》卷九十三〈隐逸列传·陶潜〉 陶潜字渊明，或云渊明字元亮，寻阳柴桑人也。潜少有高趣，……闲静少言，不慕荣利。好读书，……躬耕自资，遂抱羸疾，复为镇军、建威参军，谓亲朋曰：「聊欲弦歌，以为三径之资，可乎？」执事者闻之，以为彭泽令。……郡遣督邮至，县吏白应束带见之，潜叹曰：「我不能为五斗米折腰向乡里小人。」即日解印绶去职。赋归去来。 《陶渊明集》卷五〈归去来兮辞序〉 余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德，家叔以余贫苦，遂见用于小邑。于时风波未静，心惮远役。彭泽去家百里，公田之利，足以为酒，故便求之。及少日，眷然有归欤之情。何则？质性自然，非矫厉所得；饥冻虽切，违己交病。尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十馀日。因事顺心，命篇曰〈归去来兮〉。 《陶渊明集》卷五〈归去来兮辞〉 归去来兮，田园将芜，胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣，问征夫以前路，恨晨光之希微。乃瞻衡宇，载欣载奔，僮仆来迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜，倚南窗以寄傲，审容膝之易安。园日涉而成趣，门虽设而常关；策扶老而流憩，时翘首而遐观。云无心而出岫，鸟倦飞而知还；景翳翳其将入，抚孤松而盘桓。归去来兮，请息交以绝游，世与我而相遗，复驾言兮焉求！悦亲戚之情话，乐琴书以消忧。农人告余以暮春，将有事乎西畴。或命巾车，或棹孤舟，既窈窕以寻壑，亦崎岖而经丘。木欣欣以向荣，泉涓涓而始流，善万物之得时，感吾生之行休。已矣乎！寓形宇内复几时，曷不委心任去留，胡为乎遑遑欲何之？富贵非吾愿，帝乡不可期。怀良晨以孤往，或植杖而芸，登东皋以舒啸，临清流而赋诗；聊乘化而归尽，乐夫天命复奚疑！
==========================
《三国志》卷二十一《魏书·王粲传》附《阮瑀传》 「瑀少受学于蔡邕。建安中都护曹洪欲使掌书记，瑀终不为屈。太祖并以琳、瑀为司空军谋祭酒，管记室，军国书檄，多琳、瑀所作也。琳徙门下督，瑀为仓曹掾属。」
==========================
《列子集释》卷三〈周穆王篇〉～90～ 王大悦。不恤国事，不乐臣妾，肆意远游。命驾八骏之乘，右服骅骝而左绿耳，右骖赤骥而左白羲，主车则造父为御，泰丙为右；次车之乘，右服渠黄而左踰轮，左骖盗骊而右山子，柏夭主车，参百为御，奔戎为右。 《穆天子传》卷一～8～ 天子之骏：赤骥、盗骊、白义、踰轮、山子、渠黄、华骝、绿耳。 《太平广记》卷四百三十五〈畜兽二·马·周穆王八骏〉～353～ 周穆王即位三十二年，巡行天下，驭八龙之马，一名绝地。足不践土；二名翻羽，行越飞禽；三名奔霄，夜行万里；四名越影，逐日而行；五名踰辉，毛色炳耀；六名超光，一形十影；七名腾雾，乘云而趋；八名挟翼，身有肉翅。遍而驾焉，按辔徐行，以巡天下之域。穆王神智远谋，使辙?遍于四海，故绝地之物，不期而自报。（出王子年）
==========================
《庄子集释》卷五下〈外篇·天运〉～433～ 子贡南游于楚，反于晋，过汉阴，见一丈人方将为圃畦，凿隧而入井，抱瓮而出灌，搰搰然用力甚多而见功寡。子贡曰：「有械于此，一日浸百畦，用力甚寡而见功多，夫子不欲乎？」为圃者卬而视之曰：「奈何？」曰：「凿木为机，后重前轻，挈水若抽，数如泆汤，其名为槔。」为圃者忿然作色而笑曰：「吾闻之吾师：『有机械者必有机事，有机事者必有机心。』机心存于胸中，则纯白不备；纯白不备，则神生不定；神生不定者，道之所不载也。吾非不知，羞而不为也。」子贡瞒然惭，俯而不对。
==========================
《晋书》卷三十三〈王祥列传·（弟）王览〉～99～ 初，吕虔有佩刀，工相之，以为必登三公，可服此刀。虔谓祥曰：「苟非其人，刀或为害。卿有公辅之量，故以相与。」祥固辞，强之乃受。祥临薨，以刀授览，曰：「汝后必兴，足称此刀。」览后奕世多贤才，兴于江左矣。 《艺文类聚》卷六十〈军器部·刀〉～083～ 《晋中兴书》曰：初魏徐州刺史吕虔，有佩刀，工相之，以为必三公可服此刀。虔谓别驾王祥曰：「苟非其人，刀或为害，卿有公辅之量，故以相与。」
==========================
《史记》卷一一一《卫将军骠骑列传》 将军张骞，以使通大夏，还，为校尉。从大将军有功，封为博望侯。后三岁，为将军，出右北平，失期，当斩，赎为庶人。其后使通乌孙，为大行而卒。
==========================
汉·扬雄《法言》卷十一《渊骞》 仪、秦学乎鬼谷术而习乎纵横言，安中国者各十馀年。 《汉书》卷三十《艺文志》 从横家者流，盖出于行人之官。 《汉书》卷六十四上《主父偃传》 「学长短从横术。」东汉·服虔注：「苏秦法百家书说也。」
==========================
《楚辞》卷二《九歌·山鬼》 「若有人兮山之阿，被薜荔兮带女罗。」东汉·王逸注：「被薜荔之衣，以兔丝为带也。」
==========================
《后汉书》卷四《和帝纪》 大将军窦宪遣左校尉耿夔出居延塞，围北单于于金微山，大破之，获其母阏氏。
==========================
《汉书》卷八十七下《扬雄传下》 《长杨赋》：「西厌月窟，东震日域。」东汉·服虔注：「月窟，月所生也。」
==========================
《孟子注疏》卷十二下〈告子章句下〉～223～ 子曰：「舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。人恒过，然后能改；困于心，衡于虑，而后作；徵于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。」汉·赵岐注：「傅说筑傅严，武丁举以为相。」 《史记》卷三〈殷本纪〉～02～ 「（殷）帝小乙崩，子帝武丁立。帝武丁即位，思复兴殷，而未得其佐。三年不言，政事决定于冢宰，以观国风。武丁夜梦得圣人，名曰说。以梦所见视群臣百吏，皆非也。于是乃使百工营求之野，得说于傅险中。是时说为胥靡，筑于傅险。见于武丁，武丁曰是也。得而与之语，果圣人，举以为相，殷国大治。故遂以傅险姓之，号曰傅说。」唐·司马贞《史记索隐》：「旧本作『险』，亦作『岩』也。」唐·张守节《史记正义》：「《括地志》云：『傅险即傅说版筑之处，所隐之处窟名圣人窟，在今陕州河北县北七里，即虞国虢国之界。』」 《尚书》卷十〈商书·说命上〉～39～ 王宅忧亮，阴三祀。既免丧，其惟弗言。群臣咸谏于王，曰：「呜呼！知之曰明哲，明哲实作则。天子惟君万邦，百官承式。」王言惟作命，不言，臣下罔攸禀令。王庸作书以诰曰：「以台正于四方，惟恐德弗类，兹故弗言。恭默思道，梦帝赉予良弼，其代予言。」乃审厥象，俾以形旁求于天下。说筑傅岩之野，惟肖。爰立作相，王置诸其左右。命之曰：「朝夕纳诲，以辅台德。若金，用汝作砺；若济巨川，用汝作舟楫；若岁大旱，用汝作霖雨。启乃心，沃朕心，若药弗瞑眩，厥疾弗瘳。若跣弗视地，厥足用伤。惟暨乃僚，罔不同心，以匡乃辟。俾率先王，迪我高后，以康兆民。呜呼！钦予时命，其惟有终。」说复于王曰：「惟木从绳则正，后从谏则圣。后克圣，臣不命其承，畴敢不祗若王之休命！」
==========================
《汉书》卷二十二《礼乐志》 《天马歌》：「天马徕，龙之媒。」东汉·应劭注：「言天马者乃神龙之类，今天马已来，此龙必至之效也。」
==========================
《汉书》卷九十七下《外戚传下·孝成班婕妤传》 孝成班倢妤，帝初即位选入后宫。始为少使，俄而大幸，为倢妤，居增成舍，……鸿嘉三年，赵飞燕谮告许皇后、班倢妤挟媚道，祝诅后宫，詈及主上。许皇后坐废。……赵氏姊弟骄妒，倢妤恐久见危，求共养太后长信宫，上许焉。
==========================
《昭明文选》卷二十九〈诗己·杂诗上·与苏武诗三首〉～353～ 〈与苏武诗三首〉其三：「携手上河梁，游子暮何之？徘徊蹊路侧，悢悢不得辞。行人难久留，各言长相思。安知非日月，弦望自有时。」
==========================
《楚辞补注》卷三〈天问〉～88～ 「夜光何德，死则又育？厥利维何，而顾菟在腹？女岐无合，夫焉取九子？」东汉·王逸注：「言月中有菟，何所贪利，居月之腹，而顾望乎？菟，一作兔。」 《艺文类聚》卷一〈天部上·月〉 《五经通义》曰：月中有兔与蟾蜍何。月，阴也；蟾蜍。阳也。而与兔并明，阴系阳也。张衡《灵宪》曰：「月者阴精之宗，积而成兽，象蜍兔。」又曰：「姮娥奔月，是为蟾蜍。」
==========================
《晋书》卷四十九《阮籍传》附《阮咸传》 「咸字仲容。父熙，武都太守。咸任达不拘，与叔父籍为竹林之游。」
==========================
《吴越春秋》卷五〈夫差内传·十三年〉～9～ 吴王置酒文台之上，群臣悉在，太宰嚭执政，越王侍坐，子胥在焉。王曰：「寡人闻之，君不贱有功之臣，父不憎有力之子。今太宰嚭为寡人有功，吾将爵之上赏。越王慈仁忠信，以孝事于寡人，吾将复增其国，以还助伐之功。于众大夫如何？」群臣贺曰：「大王躬行至德，虚心养士，群臣并进，见难争死；名号显著，威震四海；有功蒙赏，亡国复存；霸功王事，咸被群臣。」于是子胥据地垂涕，曰：「于乎，哀哉！遭此默默，忠臣掩口，谗夫在侧；政败道坏，谄谀无极；邪说伪辞，以曲为直，舍谗攻忠，将灭吴国：宗庙既夷，社稷不食，城郭丘墟，殿生荆棘。」吴王大怒，曰：「老臣多诈，为吴妖孽。乃欲专权擅威，独倾吾国。寡人以前王之故，未忍行法，今退自计，无沮吴谋。」子胥曰：「今臣不忠不信，不得为前王之臣。臣不敢爱身，恐吾国之亡矣。昔者桀杀关龙逢，纣杀王子比干，今大王诛臣，参于桀纣。大王勉之，臣请辞矣。」子胥归，谓被离曰：「吾贯弓接矢于郑楚之界，越渡江淮自致于斯。前王听从吾计，破楚见凌之雠。欲报前王之恩而至于此。吾非自惜，祸将及汝。」被离曰：「未谏不听，自杀何益？何如亡乎？」子胥曰：「亡，臣安往？」吴王闻子胥之怨恨也，乃使人赐属镂之剑。子胥受剑，徒跣褰裳，下堂中庭，仰天呼怨曰：「吾始为汝父忠臣立吴，设谋破楚，南服劲越，威加诸侯，有霸王之功。今汝不用吾言，反赐我剑。吾今日死，吴宫为墟，庭生蔓草，越人掘汝社稷。安忘我乎？昔前王不欲立汝，我以死争之，卒得汝之愿，公子多怨于我。我徒有功于吴。今乃忘我定国之恩。反赐我死，岂不谬哉！」吴王闻之，大怒，曰：「汝不忠信，为寡人使齐，托汝子于齐鲍氏，有我外之心。」急令自裁：「孤不使汝得有所见。」子胥把剑仰天叹曰：「自我死后，后世必以我为忠，上配夏殷之世，亦得与龙逄、比干为友。」遂伏剑而死。吴王乃取子胥尸盛以鸱夷之器，投之于江中，言曰：「胥汝一死之后，何能有知？」即断其头，置高楼上，谓之曰：「日月炙汝肉，飘风飘汝眼，炎光烧汝骨，鱼鳖食汝肉。汝骨变形灰，有何所见？」乃弃其躯，投之江中。子胥因随流扬波，依潮来往，荡激崩岸。 《太平广记》卷二百九十一〈神一·伍子胥〉～235～ 伍子胥累谏吴王，赐属镂剑而死。临终，戒其子曰：「悬吾首于南门，以观越兵来。以鲽鱼皮裹吾尸，投于江中，吾当朝暮乘潮，以观吴之败。」自是自海门山，潮头汹高数百尺，越钱塘渔浦，方渐低小。朝暮再来，其声震怒，雷奔电走百馀里。时有见子胥乘素车白马在潮头之中，因立庙以祠焉。庐州城内淝河岸上，亦有子胥庙。每朝暮潮时，淝河之水，亦鼓怒而起，至其庙前。高一二尺，广十馀丈，食顷乃定。俗云：与钱塘江水相应焉！ 《吴越春秋》卷五〈夫差内传·十三年〉～22～ 遂伏剑而死。吴王乃取子胥尸盛以鸱夷之器，投之于江中，言曰：「胥汝一死之后，何能有知？」即断其头，置高楼上，谓之曰：「日月炙汝肉，飘风飘汝眼，炎光烧汝骨，鱼鳖食汝肉。汝骨变形灰，有何所见？」乃弃其躯，投之江中。子胥因随流扬波，依潮来往，荡激崩岸。
==========================
《妙法莲华经》卷三《譬喻品》 长者告诸子，言羊车、鹿车、牛车今在门外，可以游戏，汝等于此火宅宜速出来。
==========================
《列仙传》卷上《江妃二女》 江妃二女者，不知何所人也。出游于江汉之湄，逢郑交甫。见而悦之，不知其神人也。谓其仆曰：「我欲下，请其佩。」……遂手解佩与交甫。交甫悦爱而怀之中当心，趋去数十步，视佩，空怀无佩。顾二女，忽然不见。
==========================
《淮南子》卷十九《脩务训》 「夫雁顺风以爱气力，衔芦而翔，以备矰弋。」东汉·高诱注：「衔芦，所以令缴不得截其翼也」。 《古今注》卷中《鸟兽》 雁，自河北渡江南，瘦瘠能高飞，不畏缯缴。江南沃饶，每至河北，体肥不能高飞，恐为虞人所获，尝衔长芦可数寸，以防缯缴。
==========================
《淮南子》卷六〈览冥训〉～93～ 鲁阳公与韩搆难，战酣日暮，援戈而撝之，日为之反三舍。汉·高诱注：「鲁阳，楚之县公，楚平王之孙，司马子朝之子，国语所称鲁阳文子也。楚僭号称王，其守县大夫皆称公，故曰鲁阳公。」
==========================
《西京杂记》卷三 乾鹊噪而行人至，蜘蛛集而百事嘉小。 旧题晋·张华注《禽经》 「灵鹊兆喜。」《注》：「鹊噪则喜生。」
==========================
《礼记·儒行》 哀公命席，孔子侍曰：「儒有席上之珍以待聘，夙夜强学以待问，怀忠信以待举，力行以待取，其自立有如此者。」
==========================
《初学记》卷十二 三国魏·鱼豢《典略》：「芸台香辟纸鱼蠹，故藏书台称芸台。」
==========================
《昭明文选》卷十晋·潘安仁（岳）《西征赋》 「窥七贵于汉庭。诪一姓之或在。」唐·李善注：「七姓谓吕、霍、上官、赵、丁、傅、王也。」
==========================
《昭明文选》卷十三晋·潘安仁（岳）《秋兴赋》 摄官承乏，猥厕朝列，夙兴晏寝，匪遑底宁。譬犹池鱼笼鸟，有江湖山薮之思，于是染翰操纸，慨然而赋。于时秋也，故以秋兴命篇。
==========================
《史记》卷七十六《平原君列传》 平原君赵胜者，赵之诸公子也。诸子中胜最贤，喜宾客，宾客盖至者数千人。平原君相赵惠文王及孝成王，三去相，三复位，封于东武城。
==========================
《三国志》卷十四《魏书·程昱传》 「乃表昱为东平相，屯范。」南朝宋·裴松之注引《魏书》：「昱少时常梦上泰山，两手捧日。昱私异之，以语荀彧。及兖州反，赖昱得完三城。于是彧以昱梦白太祖。太祖曰：『卿当终为吾腹心。』昱本名立，太祖乃加其上『日』，更名昱也。」
==========================
东汉·班固《白虎通》卷二《致仕》 臣年七十悬车致仕者，臣以执事趋走为职，七十阳道极，耳目不聪明，跂踦之属，是以退去避贤者，所以长廉耻也，悬车示不用也；致事者，致其事于君。
==========================
《诗经·唐风·绸缪》 绸缪束薪，三星在天。今夕何夕？见此良人。子兮子兮，如此良人何？绸缪束刍，三星在隅。今夕何夕？见此邂逅。子兮子兮，如此邂逅何？绸缪束楚，三星在户。今夕何夕？见此粲者。子兮子兮，如此粲者何？
==========================
《三国志》卷十四《魏书·刘放传》 南朝宋·裴松之注引《世语》曰：放、资久典机任，献、肇心内不平。殿中有鸡栖树，二人相谓：「此亦久矣，其能复几？」指谓放、资。放、资惧，乃劝帝召宣王。
==========================
《史记》卷一百一十一〈卫卫将军骠骑列传〉～2943～ 将军李蔡，成纪人也。事孝文帝、景帝、武帝。以轻车将军从大将军有功，封为乐安侯。已为丞相，坐法死。
==========================
《西京杂记》 扬子云好事，尝怀铅提椠，从诸计吏，访殊方绝俗四方之语，以为裨补《輶轩》所载，亦洪意也。
==========================
《世说新语》下卷下《尤悔》 「陆平原河桥败，为卢志所谗，被诛。临刑叹曰：『欲闻华亭鹤唳，可复得乎！』」南朝梁·刘孝标注引《八王故事》曰：「华亭，吴由拳县郊外墅也，有清泉茂林。吴平后，陆机兄弟共游于此十馀年。」
==========================
《后汉书》卷六十五《张奂传》 「长子芝，字伯英，最知名。芝及弟昶，字文舒，并善草书，至今称传之。」唐·李贤注：「王愔《文志》曰：『芝少持高操，以名臣子勤学，文为儒宗，武为将表。太尉辟，公车有道徵，皆不至，号张有道。尤好草书，学崔、杜之法，家之衣帛，必书而后练。临池学书，水为之黑。下笔则为楷则，号忽忽不暇草书，为世所宝，寸纸不遗，韦仲将谓之「草圣」也。』」
==========================
《昭明文选》卷四十三南朝齐·孔德璋（稚圭）《北山移文》 「及其鸣驺入谷，鹤书赴陇。形驰魄散，志变神动。」唐·李善注引萧子良《古今篆隶文体》曰：「鹤头书与偃波书俱诏板所用，在汉则谓之『尺一简』，仿佛鹄头，故有其称。」
==========================
《昭明文选》卷二东汉·张平子（衡）《西京赋》 「汉氏初都，在渭之涘。秦里其朔，寔为咸阳。左有崤函重险，桃林之塞。缀以二华，巨灵赑屃，高掌远蹠，以流河曲，厥迹犹存。右有陇坻之隘，隔阂华戎。岐梁汧雍，陈宝鸣鸡在焉。于前则终南太一，隆崛崔崒，隐辚郁律。」三国吴·薛综注：「华，山名也。巨灵，河神也。巨，大也。古语云：此本一山，当河水过之而曲行，河之神以手擘开其上，足蹋离其下，中分为二，以通河流。手足之迹，于今尚在。」《遁甲开山图》曰：「有巨灵胡者，偏得坤元之道，能造山川，出江河。」
==========================
《诗经·大雅·烝民》 「衮职有阙，维仲山甫补之。」汉·毛氏传：「有衮冕者，君之上服也。仲山甫补之，善补过也。」
==========================
《搜神记》卷九～70～ 常山张颢为梁州牧，天新雨后，有鸟如山鹊，飞翔入市，忽然坠地。人争取之，化为圆石。颢椎破之，得一金印，文曰：「忠孝侯印。」颢以上闻，藏之秘府。后议郎汝南樊衡夷上言：「尧舜时旧有此官。今天降印，宜可复置。」颢后官至太尉。
==========================
《山海经·海外东经》 「汤谷上有扶桑，十日所浴，在黑齿北。居水中，有大木，九日居下枝，一日居上枝。」 《楚辞补注》卷二〈九歌·东君〉～74～ 暾将出兮东方，照吾槛兮扶桑。 《海内十洲记》 扶桑在东海之东岸，岸直，陆行登岸一万里，东复有碧海。海广狭浩瀚与东海等，水既不咸苦，正作碧色，甘香味美，扶桑在碧海之中。
==========================
《昭明文选》卷十三〈赋庚·物色·风赋〉～582～ 王曰：「夫风始安生哉？」宋玉对曰：「夫风生于地，起于青蘋之末。侵淫溪谷，盛怒于土囊之口。缘泰山之阿，舞于松柏之下。飘忽淜滂，激飏熛怒。耾耾雷声，回穴错迕。蹶石伐木，梢杀林莽。 王明清《摭青杂说》 北人南侵，朝廷遣大军遏其冲，主将每令小校，四出游徼，谓之踏白军。
==========================
《梁书》卷三十九〈羊侃列传〉～56～ 侃性豪侈，善音律，自造采莲、棹歌两曲，甚有新致。姬妾侍列，穷极奢靡。有弹筝人陆太喜，著鹿角爪长七寸。舞人张净琬，腰围一尺六寸，时人咸推能掌中舞。又有孙荆玉，能反腰帖地，衔得席上玉簪。敕赉歌人王娥儿，东宫亦赉歌者屈偶之，并妙尽奇曲，一时无对。 《白氏六帖》卷十八〈舞〉 赵飞燕体轻，能为掌上舞。
==========================
《高僧传》卷四《竺道潜传》 支遁遣使求买峁山之测沃洲小岭，欲为幽栖之处。潜答云：「欲来辄给岂闻巢、由买山而隐？」 《高僧传》卷四《支遁传》 投迹剡山，于沃洲小岭立寺行道，僧众百馀常随禀学。
==========================
《太平广记》卷三〈神仙三·汉武帝〉～5～ 于坐上酒觞数遍，王母乃命诸侍女王子登弹八琅之璈，又命侍女董双成吹云和之笙，石公子击昆庭之金，许飞琼鼓震灵之簧，婉淩华拊五灵之石，范成君击湘阴之磬，段安香作九天之钧。于是众声澈朗，灵音骇空。
==========================
《楚辞补注》卷五〈远游〉～67～ 闻至贵而遂徂兮，忽乎吾将行。。仍羽人于丹丘兮，留不死之旧乡。朝濯发于汤谷兮，夕晞余身兮九阳。汉·王逸注《山海经》：「有羽人之国，不死之民。或曰：人得道，身生毛羽也。」
==========================
《汉官仪》卷上 尚书郎奏事明光殿，省中皆胡粉涂壁。（据《平津馆丛书》本）
==========================
《史记》卷八十三〈鲁仲连邹阳列传·邹阳〉 其后二十馀年，燕将攻下聊城，聊城人或谗之燕，燕将惧诛，因保守聊城，不敢归。齐田单攻聊城岁馀，士卒多死而聊城不下。鲁连乃为书，约之矢以射城中，遗燕将。书曰：吾闻之，智者不倍时而弃利，勇士不却死而灭名，忠臣不先身而后君。今公行一朝之忿，不顾燕王之无臣，非忠也；杀身亡聊城，而威不信于齐，非勇也；功败名灭，后世无称焉，非智也。三者世主不臣，说士不载，故智者不再计，勇士不怯死。今死生荣辱，贵贱尊卑，此时不再至，愿公详计而无与俗同。且楚攻齐之南阳，魏攻平陆，而齐无南面之心，以为亡南阳之害小，不如得济北之利大，故定计审处之。今秦人下兵，魏不敢东面；衡秦之势成，楚国之形危；齐弃南阳，断右壤，定济北，计犹且为之也。且夫齐之必决于聊城，公勿再计。今楚魏交退于齐，而燕救不至。以全齐之兵，无天下之规，与聊城共据期年之敝，则臣见公之不能得也。且燕国大乱，君臣失计，上下迷惑，栗腹以十万之众五折于外，以万乘之国被围于赵，壤削主困，为天下僇笑。国敝而祸多，民无所归心。今公又以敝聊之民距全齐之兵，是墨翟之守也。食人炊骨，士无反外之心，是孙膑之兵也。能见于天下。虽然，为公计者，不如全车甲以报于燕。车甲全而归燕，燕王必喜；身全而归于国，士民如见父母，交游攘臂而议于世，功业可明。上辅孤主以制群臣，下养百姓以资说士，矫国更俗，功名可立也。亡意亦捐燕弃世，东游于齐乎？裂地定封，富比乎陶、卫，世世称孤，与齐久存，又一计也。此两计者，显名厚实也，愿公详计而审处一焉。且吾闻之，规小节者不能成荣名，恶小耻者不能立大功。昔者管夷吾射桓公中其钩，篡也；遗公子纠不能死，怯也；束缚桎梏，辱也。若此三行者，世主不臣而乡里不通。乡使管子幽囚而不出，身死而不反于齐，则亦名不免为辱人贱行矣。臧获且羞与之同名矣，况世俗乎！故管子不耻身在缧绁之中而耻天下之不治，不耻不死公子纠而耻威之不信于诸侯，故兼三行之过而为五霸首，名高天下而光烛邻国。曹子为鲁将，三战三北，而亡地五百里。乡使曹子计不反顾，议不还踵，刎颈而死，则亦名不免为败军禽将矣。曹子弃三北之耻，而退与鲁君计。桓公朝天下，会诸侯，曹子以一剑之任，枝桓公之心于坛坫之上，颜色不变，辞气不悖，三战之所亡一朝而复之，天下震动，诸侯惊骇，威加吴、越。若此二士者，非不能成小廉而行小节也，以为杀身亡躯，绝世灭后，功名不立，非智也。故去感忿之怨，立终身之名；弃忿悁之节，定累世之功。是以业与三王争流，而名与天壤相毙也。愿公择一而行之。燕将见鲁连书，泣三日，犹豫不能自决。欲归燕，已有隙，恐诛；欲降齐，所杀虏于齐甚众，恐已降而后见辱。喟然叹曰：「与人刃我，宁自刃。」乃自杀。聊城乱，田单遂屠聊城。归而言鲁连，欲爵之。鲁连逃隐于海上，曰：「吾与富贵而诎于人，宁贫贱而轻世肆志焉。」 《战国策》卷十三〈齐六·逍遥论〉 初，燕将攻下聊城，人或谗之。燕将惧诛，遂保守聊城，不敢归。田单攻之岁馀，士卒多死，而聊城不下。鲁连乃书，约之矢以射城中，遗燕将曰：「吾闻之，智者不倍时而弃利，勇士不怯死而灭名，忠臣不先身而后君。……燕将曰：「敬闻命矣！」因罢兵到读[一]而去。故解齐国之围，救百姓之死，仲连之说也。
==========================
南朝梁·钟嵘《诗品·总论》 昔曹刘殆文章之圣。陆谢为体贰之才。 《全上古三代秦汉三国六朝文·全梁文》卷五十五〈诗品上〉 故孔氏之门如用诗。则公干升堂。思王入室。景阳潘陆。自可坐于廊庑之间矣。魏文学刘桢诗。其源出于古诗。仗气爱奇。动多振绝。真骨淩霜。高风跨俗。但气过其文。雕润恨少。然自陈思以下。桢称独步。 《文心雕龙》卷八《比兴》 至于扬班之伦，曹刘以下，图状山川，影写云物，莫不纤综比义，以敷其华，惊听其华，资此效绩。
==========================
《宋书》卷九十三〈隐逸列传·陶潜〉 潜不解音声，而畜素琴一张，无弦，每有酒适，辄抚弄以寄其意。 《大正新脩大藏经》卷四十九〈史传部一〉 陶潜，字渊明。……性不解音，畜素琴一张，弦徽不具。每朋酒之会，则抚而和之曰：「但识琴中趣，何劳弦上声。」
==========================
《孟子注疏》卷五〈滕文公上〉～98～ 禹疏九河，瀹济漯，而注诸海；决汝汉，排淮泗，而注之江，然后中国可得而食也。 《淮南子》卷十九〈脩务训〉～63～ 南征三苗，道死苍梧。禹沐浴霪雨，禹沐浴霪雨，栉扶风，决江疏河，凿龙门，辟伊阙，脩彭蠡之防，乘四载，随山刊木，平治水土，定千八百国。 《艺文类聚》卷十一 《符子》：禹让天下于奇子，奇子曰：「君言，佐舜劳矣，凿山川，通河汉，首无发，股无毛。」
==========================
《后汉书·五行志一》 桓帝之初，京都童谣曰：「城上乌，尾毕逋。公为吏，子为徒。一徒死，百乘车。车班班，入河閒。河閒姹女工数钱，以钱为室金为堂。石上慊慊舂黄粱。梁下有悬鼓，我欲击之丞卿怒。」
==========================
《南史》卷三十一《张裕传》附《张绪传》 绪吐纳风流，听者皆忘饥疲，见者肃然如在宗庙。虽终日与居，莫能测焉。刘悛之为益州，献蜀柳数株，枝条甚长，状若丝缕。时旧宫芳林苑始成，武帝以植于太昌灵和殿前，常赏玩咨嗟，曰：「此杨柳风流可爱，似张绪当年时。」其见赏爱如此。王俭为尚书令、丹阳尹，时诸令史来问讯，有一令史善俯仰，进止可观。俭赏异之，问曰：「经与谁共事？」答云：「十馀岁在张令门下。」俭目送之。时尹丞殷存至在坐，曰：「是康成门人也。」
==========================
《世说新语笺疏》下卷上〈简傲〉～769～ 嵇康与吕安善，每一相思，千里命驾。安后来，值康不在，喜出户延之，不入。题门上作「凤」字而去。喜不觉，犹以为欣，故作。「凤」字，凡鸟也。 《太平广记》卷二百三十五〈交友·嵇康〉～800～ 嵇康素与吕安友，每一相思，千里命驾。安来，值康不在。兄喜出迎，安不前。题门上作「凤」字而去，喜不悟。康至云：「凤凡鸟也。」
==========================
《莲社高贤传·百二十三人传》 时远法师居东林。其处流泉匝寺下入于溪。每送客过此。辄有虎号鸣。因名虎溪。后送客未尝过。独陶渊明与修静至。语道契合不觉过溪。因相与大笑。 《庐山记》卷一〈叙山北〉 流泉匝寺下，入虎溪，昔远师送客过此，虎辄号鸣，故名焉。时陶元亮居栗山，山南陆修静亦有道之士。远师尝送此二人，与语道合，不觉过之，因相与大笑，今世传〈三笑图〉盖起此。
==========================
《神仙传》卷六〈董奉〉～ 董奉者，字君异，候官人也。……奉居山不种田，日为人治病，亦不取钱，重病愈者，使栽杏五株，轻者一株，如此数年计得十万馀株。郁然成林，……后杏子大熟，于林中作一草仓，示时人曰：「欲买杏者，不须报奉，但将谷一器置仓中，即自往取一器杏去。」常有人置谷来少，而取杏去多者，林中群虎出吼逐之，……奉每年货杏得谷，旋以赈救贫乏，供给行旅不逮者，岁二万馀斛。……奉在人间三百馀年乃去，颜状如三十时人也。
==========================
《汉书》卷六十一〈张骞李广利列传·李广利〉～2699～ 李广利，女弟李夫人有宠于上，产昌邑哀王。太初元年，以广利为贰师将军，发属国六千骑及郡国恶少年数万人以往，期至贰师城取善马，故号「贰师将军」。……宛乃出其马，令汉自择之，而多出食食汉军。汉军取其善马数十匹，中马以下牝牡三千馀匹，而立宛贵人之故时遇汉善者名昧蔡为宛王，与盟而罢兵。终不得入中城，罢而引归。
==========================
《史记》卷四十一〈越王句践世家〉～742～ 吴既赦越，越王句践反国，乃苦身焦思，置胆于坐，坐卧即仰胆，饮食亦尝胆也。曰：「女忘会稽之耻邪？」身自耕作，夫人自织，食不加肉，衣不重采，折节下贤人，厚遇宾客，振贫吊死，与百姓同其劳。欲使范蠡治国政，蠡对曰：「兵甲之事，种不如蠡；填抚国家，亲附百姓，蠡不如种。」于是举国政属大夫种，而使范蠡与大夫柘稽行成，为质于吴。二岁而吴归蠡。 《吴越春秋》卷八〈勾践归国外传·勾践七年〉～95～ 越王念复吴雠非一旦也，苦身劳心，夜以接日。目卧则攻之以蓼，足寒则渍之以水，冬常抱，夏还握火，愁心苦志，悬胆于户，出入尝之，不绝于口。
==========================
《宋书》 武帝女寿阳公主人日卧于含章檐下，梅花落公主额上，成五出之花，拂之不去。皇后留之，自后有梅花妆。（据《事类赋》卷二十六「寿阳之妆更新」注引）
==========================
《后汉书》卷二十四《马援传》 「峤南悉平。」唐·李贤注引：「援到交阯，立铜柱，为汉之极界也。」
==========================
《山海经·海外东经》 朝阳之谷神曰天吴，是水伯也，其兽也八首八足八尾，背黄青。
==========================
《三辅黄图》卷六《阁》 天禄阁，藏典籍之所。《汉宫典疏》云：「天禄麒麟阁，萧何造，以藏秘书处贤才也。」
==========================
《后汉书》卷二十四〈马援列传·马援〉～839～ 援将楼船大小二千馀艘，战士二万馀人，进击九真贼徵侧馀党都羊等，自无功至居风，斩获五千馀人，峤南悉平。唐·李贤注引《广州记》曰：「援到交阯，立铜柱，为汉之极界也。」 《水经注》卷三十六〈温水〉～3022～ 《林邑记》曰：建武十九年，马援树两铜柱于象林南界，与西屠国分汉之南疆也。土人以其流寓，号曰马流，世称汉子孙也。
==========================
《文心雕龙》卷二〈明诗〉 暨建安之初，五言腾踊，文帝陈思，纵辔以聘节；王徐应刘，望路而争驱；并怜风月、狎池苑、述思荣、序酣宴、慷慨以任气，磊落以使才；造怀指事，不求纤密之巧；驱词逐貌，唯取昭晰之能；此其所同也。 《诗品·总论》 降及建安，曹公父子，笃好斯文；平原兄弟，郁为文栋；刘桢、王粲，为其羽翼。次有攀龙托凤，自致于属车者，盖将百计。彬彬之盛，大备于时矣。
==========================
《庄子集释》卷九上〈杂篇·外物〉～944～ 荃者所以在鱼，得鱼而忘荃；蹄者所以在兔，得兔而忘蹄；言者所以在意，得意而忘言。吾安得夫忘言之人而与之言哉！
==========================
《太平广记》卷四〈神仙四·卫叔卿〉～29～ 卫叔卿者，中山人也。服云母得仙。汉仪凤（二字有误）二年，八月壬辰，孝武皇帝闲居殿上，忽有一人乘云车，驾白鹿，从天而下，来集殿前。其人年可三十许，色如童子，羽衣星冠。帝乃惊问曰：「为谁？」答曰：「吾中山卫叔卿也。」帝曰：「子若是中山人，乃朕臣也，可前共语。」叔卿本意谒帝，谓帝好道，见之必加优礼。而帝今云是朕臣也，于是大失望，默然不应。忽焉不知所在。帝甚悔恨，即遣使者梁伯至中山，推求叔卿，不得见。但见其子名度世，即将还见。帝问云：「汝父今在何所？」对曰：「臣父少好仙道，尝服药导引，不交世事，委家而去，已四十馀年。云当入太华山也。」帝即遣使者与度世共之华山，求寻其父。到山下欲上，辄火，不能上也。积数十日，度世谓使者曰：「岂不欲令吾与他人俱往乎。」乃斋戒独上。未到其岭，于绝岩之下，望见其父，与数人博戏于石上。紫云蔚蔚于其上，白玉为床，又有数仙童执幢节，立其后。度世望而载拜。叔卿曰：「汝来何为？」度世曰：「帝甚恨前日仓卒，不得与父言语，今故遣使者梁伯，与度世共来，愿更得见父也。」叔卿曰：「前为太上所遣，欲诫帝以大灾之期，及救危厄之法，国祚可延。而强梁自贵，不识真道，而反欲臣我，不足告语，是以去耳。今当与中黄太乙共定天元，吾终不复往耳。」度世曰：「不审向与父并坐是谁也？」叔卿曰：「洪崖先生、许由、巢父、火低公、飞黄子、王子晋、薛容耳。今世向大乱，天下无聊，后数百年间，土灭金亡。汝归，当取吾斋室西北隅大柱下玉函，函中有神素书，取而按方合服之，一年可能乘云而行。道成，来就吾于此。勿得为汉臣也，亦不复为语帝。」度世于是拜辞而去，下山见梁伯，不告所以。梁伯意度世必有所得，乃叩头于度世，求乞道术。先是度世与之共行，见伯情行温实，乃以语之。梁伯但不见柱下之神方耳。后掘得玉函，封以飞仙之香，取而饵服。乃五色云母，遂合药服之，与梁伯俱仙去。留其方与子，而世人多有得之者。 《昭明文选》二十一卷〈诗乙·游仙〉～020～ 翡翠戏兰苕，容色更相鲜。绿萝结高林，蒙笼盖一山。中有冥寂士，静啸抚清弦。放情陵霄外，嚼橤挹飞泉。赤松临上游，驾鸿乘紫烟。左挹浮丘袖，右拍洪崖肩。借问蜉蝣辈，宁知龟鹤年？ 《列仙传》 洪崖先生，或曰皇帝之臣伶伦也，得道仙去，姓张氏。或曰尧时已三千岁矣。汉仙人魏叔卿在终南绝顶与数人博，其子度臣问卿曰：「同与博者为谁？」叔卿曰：「洪崖先生辈也」。 《太平御览》卷一百八十九〈居处部十七·井〉 《豫章记》：「厌源山西北，余侔村五六里，有洪井，说云：洪崖先生之井。」
==========================
晋·傅玄《九曲歌》 岁暮景迈时光绝。安得长绳系白日。
==========================
《乐府诗集》卷二十六〈相和歌辞·相和六引·公无渡河〉 请公无渡河，河广风威厉。樯偃落金乌，舟倾没犀枻。
==========================
《陈书》卷七〈皇后列传〉～32～ 后主每引宾客对贵妃等游宴，则使诸贵人及女学士与狎客共赋新诗，互相赠答，采其尤艳丽者以为曲词，被以新声，选宫女有容色者以千百数，令习而哥之，分部迭进，持以相乐。其曲有《玉树后庭花》、《临春乐》等，大指所归，皆美张贵妃、孔贵嫔之容色也。其略曰：「璧月夜夜满，琼树朝朝新。」
==========================
《昭明文选》卷二十九《古诗十九首》其十二 「燕赵多佳人，美者颜如玉。」唐·李善注：「燕、赵，二国名也。」
==========================
《后汉书》卷四十一《钟离意传》附《药崧传》 「帝每夜入台，辄见崧，问其故，甚嘉之，自此诏太官赐尚书以下朝夕餐，给帷被皂袍，及侍史二人。」注引蔡质《汉官仪》曰：「尚书郎入直台中，官供新青缣白绫被，或锦被，昼夜更宿，帷帐画，通中枕，卧旃蓐，冬夏随时改易。」
==========================
《后汉书》志第三十〈舆服下·武冠〉～3668～ 武冠，一曰武弁大冠，诸武官冠之。侍中、中常侍加黄金珰，附蝉为文，貂尾为饰，谓之「赵惠文冠」。胡广说曰：「赵武灵王效胡服，以金珰饰首，前插貂尾，为贵职。秦灭赵，以其君冠赐近臣。」建武时，匈奴内属，世祖赐南单于衣服，以中常侍惠文冠，中黄门童子佩刀云。
==========================
《诗经·小雅，鹤鸣》 「鹤鸣于九皋，声闻于天。」汉·毛氏传：「皋，泽也。言身隐而名著也。」
==========================
《法言·吾子》 或问「吾子少而好赋」。曰：「然。童子彫虫篆刻。」俄而，曰：「壮夫不为也。
==========================
《后汉书》志第二十九 〈舆服上·车马饰〉～3652～ 诸车之文：乘舆，倚龙伏虎，文画辀，龙首鸾衡，重牙班轮，升龙飞軨。皇太子、诸侯王，倚虎伏鹿，文画辀轓，吉阳筒，朱班轮，鹿文飞軨，旂旗九斿降龙。
==========================
《春秋左传·庄公二十二年》 「初，懿氏卜妻敬仲。其妻占之，曰：『吉，是谓凤皇于飞，和鸣锵锵。有妫之后，将育于姜。五世其昌，并于正卿。八世之后，莫之与京。』」晋·杜预注：「雄曰凤，雌曰皇，雄雌俱飞，相和而鸣，锵锵然，犹敬仲夫妻相随适齐，有声誉。」
==========================
《晋书》卷六十六〈陶侃列传〉～769～ 后以母忧去职。尝有二客来吊，不哭而退，化为双鹤，冲天而去，时人异之。 《世说新语》下卷上《贤媛》 「陶公少时，作鱼梁吏，尝以坩鲊饷母。」南朝梁·刘孝标注引《陶侃别传》：「侃母湛氏，贤明有法训。侃在武昌，与佐吏从容饮燕，常有饮限，或劝犹可少进，侃悽然良久曰：『昔年少，曾有酒失，二亲见约，故不敢踰限。』及侃丁母忧，在墓下，忽有二客来吊，不哭而退，仪服鲜异，知非常人，遣随视之，但见双鹤冲天而去。」
==========================
《世说新语笺疏》下卷下〈汰侈〉～883～ 王武子被责，移第北邙下。于时人多地贵，济好马射，买地作埒，编钱匝地竟埒。时人号曰「金沟」。 《晋书》卷四十二〈王浑列传·（子）王济〉～205～ 数年，入为侍中。时浑为仆射，主者处事或不当，济性峻厉，明法绳之。素与从兄佑不平，佑党颇谓济不能顾其父，由是长同异之言。出为河南尹，未拜，坐鞭王官吏免官，而王佑始见委任。而济遂被斥外，于是乃移第北芒山下。性豪侈，丽服玉食。时洛京地甚贵，济买地为马埒，编钱满之，时人谓为「金沟」。
==========================
《论语注疏·微子》～64～ 柳下惠为士师，三黜。人曰：「子未可以去乎？」曰：「直道而事人，焉往而不三黜？枉道而事人，何必去父母之邦。」 《列女传》卷二〈贤明传·柳下惠妻〉～4～ 鲁大夫柳下惠之妻也。柳下惠处鲁，三黜而不去，忧民救乱。
==========================
《世说新语笺疏》下卷上〈伤逝〉～637～ 王浚冲为尚书令，著公服，乘轺车，经黄公酒垆下过，顾谓后车客：「吾昔与嵇叔夜、阮嗣宗共酣饮于此垆，竹林之游，亦预其末。自嵇生夭、阮公亡以来，便为时所羁绁。今日视此虽近，邈若山河。」 《晋书》卷四十三〈王戎列传〉～235～ 尝经黄公酒垆下过，顾谓后车客曰：「吾昔与嵇叔夜、阮嗣宗酣畅于此，竹林之游亦预其末。自嵇、阮云亡，吾便为时之所羁绁。今日视之虽近，邈若山河！」
==========================
《周易》卷四《大壮》 九三，小人用壮，君子用罔，贞厉，羝羊触藩，羸其角……上六，羝羊触藩，不能退，不能遂，无攸利。 《昭明文选》卷二十一晋·郭景纯（璞）《游仙诗七首》其一 「进则保龙见，退为触藩羝。」唐·李善注：「退，谓处俗也。」
==========================
《后汉书》卷六十上〈马融列传上〉～972～ 融才高博洽，为世通儒，教养诸生，常有千数。涿郡卢植，北海郑玄，皆其徒也。善鼓琴，好吹笛，达生任性，不拘儒者之节。居宇器服，多存侈饰。常坐高堂，施绛纱帐，前授生徒，后列女乐，弟子以次相传，鲜有入其室者。
==========================
《西京杂记》卷四～083～ 韩嫣好弹，常以金为丸，所失者日有十馀。长安为之语曰：「苦饥寒。逐金丸。」京师儿童，每闻嫣出弹，辄随之，望丸之所落，辄拾焉。
==========================
《梁书》卷四十九《何逊传》 「何逊字仲言，东海郯人也。曾祖承天，宋御史中丞。祖翼，员外郎。父询，齐太尉中兵参军。……逊八岁能赋诗。……初，逊文章与刘孝绰并见重于世，世谓之『何刘』。世祖著论论之云：『诗多而能者沈约，少而能者谢朓、何逊。』」
==========================
《昭明文选》卷五十九〈墓志·碑文下·齐故安陆昭王碑文〉～2552～ 攀车卧辙之恋，争涂忘远；去思一借之情，愈久弥结。唐·李善注：「《东观汉记》曰：『秦彭，字国平，为开阳城门候。后拜颍川太守，老弱攀车，啼号填道。又曰：侯霸，字君房。王莽败，霸保守临淮。更始元年，遣谒者侯盛赍玺书徵霸。百姓号呼哭泣遮使者，或当道卧，皆曰：愿复留霸期年。』」 《白氏六帖》卷二十一《刺史门》 侯霸……被征，百姓攀辕卧辙，不许去。
==========================
《北齐书》卷十七〈斛律金列传·（子）斛律光〉～222～ 尝从世宗于洹桥校猎，见一大鸟，云表飞飏，光引弓射之，正中其颈。此鸟形如车轮，旋转而下，至地乃大雕也。世宗取而观之，深壮异焉。丞相属邢子高见而叹曰：「此射雕手也。」当时传号落雕都督。
==========================
《乐府诗集》卷四十一《相和歌辞·白头吟》 解题：「宋鲍照『直如白丝绳』」，「陈·张正见『平生怀直道』」，……皆自伤清直芬馥而遭铄金玷玉之谤，君恩以薄，与古文近焉。
==========================
《世说新语笺疏》下卷上〈宠礼〉～723～ 王珣、郗超并有奇才，为大司马所眷拔。珣为主簿，超为记室参军。超为人多须，珣状短小。于时荆州为之语曰：「髯参军，短主簿。能令公喜，能令公怒。」
==========================
《南史》卷五〈齐本纪下·废帝郁林王〉～33～ 废帝郁林王讳昭业，字元尚，小字法身，文惠太子长子也。高帝为相王，镇东府，时年五岁，床前戏。高帝方令左右拔白发，问之曰：「儿言我谁耶？」答曰：「太翁。」高帝笑谓左右曰：「岂有为人作曾祖而拔白发者乎。」即掷镜、镊。其后问讯，高帝指示宾客曰：「我基于此四世矣。」及武帝即位，封为南郡王，时年十岁。 《古文苑》卷七晋·左思《白发赋》 星星白发，生于鬓垂。虽非青蝇，秽我光仪。策名观国，以此见疵。将拔将镊，好爵是縻。
==========================
《论语·公冶长》 「子谓公冶长可妻也，虽在缧绁之中，非其罪也，以其子妻之。」宋·邢炳疏：「旧说冶长解禽语，故系之缧绁。」
==========================
《汉书》卷七十七〈盖诸葛刘郑孙毋将何列传·郑崇〉～3254～ 郑崇字子游，本高密大族，世与王家相嫁娶。祖父以訾徙平陵。父宾明法令，为御史，事贡公，名公直。崇少为郡文学史，至丞相大车属。弟立与高武侯傅喜同门学，相友善。喜为大司马，荐崇，哀帝擢为尚书仆射。数求见谏争，上初纳用之。每见曳革履，上笑曰：「我识郑尚书履声。」
==========================
《昭明文选》卷四十五〈对问设论辞序上·设论·答宾戏〉～206～ 「是以圣哲之治，栖栖遑遑，孔席不暖，墨突不黔。」唐·李善注：「韦昭曰：暖，温也，言坐不席也。《文子》曰：墨子无黔突，孔子无煖席，非以贪禄慕位，欲起天下之利，除万民之害也。」 《淮南子》卷十九〈脩务训〉～633～ 若以布衣徒步之人观之，则伊尹负鼎而干汤，吕望鼓刀而入周，百里奚转鬻，管仲束缚，孔子无黔突，墨子无煖席。是以圣人不高山，不广河，蒙耻辱以干世主，非以贪禄慕位，欲事起天下利而除万民之害。自天子至于庶人，四体不勤，思虑不困，于事求赡者，未之闻也。
==========================
《昭明文选》卷十五东汉·张平子（衡）《归田赋》 游都邑以永久，无明略以佐时……谅天道之微昧，追渔父以同嬉。
==========================
《礼记·郊特牲》 「孔子曰：『不能则辞以疾，县弧之义也。』」东汉·郑玄注：「男子生而设弧于门左，示有射道而未能也。」 《礼记·内则》 「子生，男子设弧于门左；女子设帨于门右。」东汉·郑玄注：「表男女也。弧者示有事于武也。」
==========================
《春秋左传正义》卷四十九〈昭公·传二十年〉～853～ 伍尚归奢闻员不来，曰：「楚君大夫其旰食乎！」晋·杜预注：「将有吴忧，不得早食。」
==========================
《国语》卷一《周语上》 「周之兴也，鸑鷟鸣于岐山。」三国吴·韦昭注：「鸑鷟，凤之别名也。」 《史记》卷四〈周本纪〉～3～ 古公曰：「有民立君，将以利之。今戎狄所为攻战，以吾地与民。民之在我，与其在彼，何异。民欲以我故战，杀人父子而君之，予不忍为。」乃与私属遂去豳，度漆、沮，踰梁山，止于岐下。南朝宋·裴骃《史记集解》：『徐广曰：「山在扶风美阳西北，其南有周原。」骃案：皇甫谧云「邑于周地，故始改国曰周」。』
==========================
《史记》卷六十七〈仲尼弟子列传〉～2202～ 子夏问：「『巧笑倩兮，美目盼兮，素以为绚兮』，何谓也？」子曰：「绘事后素。」曰：「礼后乎？」孔子曰：「商始可与言诗已矣。」
==========================
《诗经·邶风·式微》 「《式微》，黎侯寓于卫，其臣劝以归也。《式微》：式微式微，胡不归？微君之故，胡为乎中露？式微式微，胡不归？微君之躬，胡为乎泥中？」东汉·郑玄笺：「黎侯为狄人所逐，弃其国而寄于卫。」
==========================
《昭明文选》卷四十二、三国魏·魏文帝（曹丕）《与朝歌令吴质书》 「昔年疾疫，亲故多离其灾，徐陈应刘，一时俱逝，痛可言邪！」唐·李善注引《典略》「初，徐干、刘桢、应玚、阮瑀、陈琳、王粲等与质并见友于太子。二十二年，魏大疫，诸人多死，故太子与质书。」
==========================
《毛诗正义》卷四之四〈国风·郑风·子矜〉～79～ 青青子衿，悠悠我心。纵我不往，子宁不嗣音？ 青青子佩，悠悠我思。纵我不往，子宁不来？ 挑兮达兮，在城阙兮。一日不见，如三月兮！汉·毛氏传：「青衿，青领也，学子之所服。」
==========================
《庄子集释》卷六下〈外篇·秋水〉～605～ 惠子相梁，庄子往见之。或谓惠子曰：「庄子来，欲代子相。」于是惠子恐，搜于国中三日三夜。庄子往见之，曰：「南方有鸟，其名为鹓雏，子知之乎？夫鹓雏发于南海而飞于北海，非梧桐不止，非练实不食，非醴泉不饮。于是鸱得腐鼠，鹓雏过之，仰而视之曰：『嚇！』今子欲以子之梁国而嚇我邪？」
==========================
《荀子·大略篇》～632～ 子夏家贫，衣若县鹑。人曰：「子何不仕？」曰：「诸侯之骄我者，吾不为臣；大夫之骄我者，吾不复见。柳下惠与后门者同衣，而不见疑，非一日之闻也。争利如蚤甲，而丧其掌。」
==========================
《史记》卷一百一十八〈淮南衡山列传〉～3085～ 王坐东宫，召伍被与谋，曰：「将军上。」被怅然曰：「上宽赦大王，王复安得此亡国之语乎！臣闻子胥谏吴王，吴王不用，乃曰：『臣今见麋鹿游姑苏之台也。』今臣亦见宫中生荆棘，露沾衣也。」 《吴越春秋》卷九〈勾践阴谋外传·勾践十三年〉 子胥曰：「臣闻狼子有野心，仇雠之人不可亲。夫虎不可喂以食，蝮蛇不恣其意。今大王捐国家之福，以饶无益之雠，弃忠臣之言，而顺敌人之欲，臣必见越之破吴，豸鹿游于姑胥之台，荆榛蔓于宫阙。愿王览武王伐纣之事也。」
==========================
东汉·蔡邕《琴操》 《箕山操》，许由作也。许由者，古之贞固之士也。尧时为布衣，夏则巢居，冬则穴处，饥则仍山而食，渴则仍河而饮。无杯器，常以手捧水而饮之。人见其无器，以一瓢遗之。由操饮毕，以瓢挂树。风吹树动，历历有声。由以为烦扰，遂取捐之。（据《平津馆丛书》本） 《太平御览》卷七百六十二〈器物部七·瓢〉～353～ 《琴操》：「许由无杯器，常以手捧水，人以一瓢遗之。由操饮毕，以瓢挂树。风吹树，瓢动，历历有声。由以为烦扰，遂取捐之。」
==========================
《昭明文选》卷二十三、三国魏·刘公干（祯）《赠五官中郎将四首》其二 余婴沈痼疾，窜身清漳滨。
==========================
《楚辞》卷二《九歌·大司命》 「折疏麻兮瑶华，将以遗兮离居。」东汉·王逸注：「瑶华，玉华也。」
==========================
《战国策》卷二十〈赵策·秦围赵之邯郸〉 秦围赵之邯郸。魏安釐王使将军晋鄙救赵。畏秦，止于荡阴，不进。魏王使客将军新垣衍间入邯郸，因平原君谓赵王曰：「秦所以急围赵者，前与齐湣王争强为帝，已而复归帝，以齐故。今齐湣王已益弱。方今唯秦雄天下，此非必贪邯郸，其意欲求为帝。赵诚发使尊秦昭王为帝，秦必喜，罢兵去。」平原君犹豫未有所决。此时鲁仲连适游赵，会秦围赵，闻魏将欲令赵尊秦为帝，乃见平原君曰：「事将柰何？」平原君曰：「胜也何敢言事！前亡四十万之众于外，今又内围邯郸而不能去。魏王使客将军新垣衍令赵帝秦，今其人在是。胜也何敢言事！」鲁仲连曰：「吾始以君为天下之贤公子也，吾乃今然后知君非天下之贤公子也。梁客新垣衍安在？吾请为君责而归之。」平原君曰：「胜请为绍介而见之于先生。」平原君遂见新垣衍曰：「东国有鲁仲连先生者，今其人在此，胜请为绍介，交之于将军。」新垣衍曰：「吾闻鲁仲连先生，齐国之高士也。衍人臣也，使事有职，吾不愿见鲁仲连先生。」平原君曰：「胜既已泄之矣。」新垣衍许诺。鲁连见新垣衍而无言。新垣衍曰：「吾视居此围城之中者，皆有求于平原君者也；今吾观先生之玉貌，非有求于平原君者也，曷为久居此围城之中而不去？」鲁仲连曰：「世以鲍焦为无从颂而死者，皆非也。众人不知，则为一身。彼秦者，弃礼义而上首功之国也，权使其士，虏使其民。彼即肆然而为帝，过而为政于天下，则连有蹈东海而死耳，吾不忍为之民也。所为见将军者，欲以助赵也。」……其后二十馀年，燕将攻下聊城，聊城人或谗之燕，燕将惧诛，因保守聊城，不敢归。齐田单攻聊城岁馀，士卒多死而聊城不下。鲁连乃为书，约之矢以射城中，遗燕将。书曰：「……」燕将见鲁连书，泣三日，犹豫不能自决。欲归燕，已有隙，恐诛；欲降齐，所杀虏于齐甚众，恐已降而后见辱。喟然叹曰：「与人刃我，宁自刃。」乃自杀。聊城乱，田单遂屠聊城。归而言鲁连，欲爵之。鲁连逃隐于海上，曰：「吾与富贵而诎于人，宁贫贱而轻世肆志焉。」 《史记》卷八十三〈鲁仲连邹阳列传·鲁仲连〉 于是新垣衍起，再拜谢曰：「始以先生为庸人，吾乃今日知先生为天下之士也。吾请出，不敢复言帝秦。」秦将闻之，为却军五十里。适会魏公子无忌夺晋鄙军以救赵，击秦军，秦军遂引而去。于是平原君欲封鲁连，鲁连辞让者三，终不肯受。
==========================
《论语注疏·公冶长》～42～ 子曰：「道不行，乘桴浮于海，从我者，其由与？」
==========================
《礼记·檀弓上》 「舜葬于苍梧之野。」东汉·郑玄注：「舜征有苗而死，因留葬焉。」 《史记》卷一《五帝本纪·舜本纪》 「践帝位三十九年，南巡狩，崩于苍梧之野。葬于江南九疑，是为零陵。」南朝宋·裴骃《史记集解》引《皇览》：「舜冢在零陵营浦县。其山九溪皆相似，故曰九疑。传曰『舜葬苍梧，象为之耕』。礼记曰：『舜葬苍梧，二妃不从』。山海经曰：『苍梧山，帝舜葬于阳，丹朱葬于阴』。」
==========================
《尚书》卷七〈夏书·五子之歌〉～00～ 其一曰：皇祖有训，民可近，不可下。民惟邦本，本固邦宁。予视天下，愚夫愚妇，一能胜予。一人三失，怨岂在明，不见是图。予临兆民，檩乎若朽索之驭六马。为人上者，奈何不敬！
==========================
《史记》卷九十九《叔孙通列传》 叔孙通者，薛人也。秦时以文学徵，待诏博士。数岁，陈胜起山东，使者以闻，二世召博士诸儒生问曰：「楚戍卒攻蕲入陈，于公如何？」……群臣饮酒争功，醉或妄呼，拔剑击柱，高帝患之。叔孙通知上益厌之也，说上曰：「夫儒者难与进取，可与守成。臣愿徵鲁诸生，与臣弟子共起朝仪。」
==========================
《世说新语》上卷上《言语》 「刘尹云：『清风朗月，辄思玄度。』」南朝梁·刘孝标注引《晋中兴士人书》：「许询能清言，于时士人皆钦慕仰爱之。」
==========================
《诗经·卫风·木瓜》 「投我以木桃，报之以琼瑶，匪报也，永以为好也。」汉·毛氏传：「琼瑶，美玉。」
==========================
《史记》卷一○九《李将军列传》 后汉以马邑城诱单于，使大军伏马邑旁谷，而广为骁骑将军，领属护军将军。是时单于觉之，去，汉军皆无功。其后四岁，广以卫尉为将军，出雁门击匈奴。匈奴兵多，破败广军，生得广。单于素闻广贤，令曰：「得李广必生致之。」胡骑得广，广时伤病，置广两马閒，络而盛卧广。行十馀里，广详死，睨其旁有一胡儿骑善马，广暂腾而上胡儿马，因推堕儿，取其弓，鞭马南驰数十里，复得其馀军，因引而入塞。匈奴捕者骑数百追之，广行取胡儿弓，射杀追骑，以故得脱。于是至汉，汉下广吏。吏当广所失亡多，为虏所生得，当斩，赎为庶人。顷之，家居数岁。广家与故颍阴侯孙屏野居蓝田南山中射猎。尝夜从一骑出，从人田閒饮。还至霸陵亭，霸陵尉醉，呵止广。广骑曰：「故李将军。」尉曰：「今将军尚不得夜行，何乃故也！」止广宿亭下。
==========================
《山海经·海内西经》 昆崙之虚，方八百里，高万仞……面有九门，门有开门兽守之，百神之所在。……开明北有视肉、珠树、文玉树、玕琪树、不死树。 《昭明文选》卷十一晋·孙兴公（绰）《游天台山赋》 「·建木灭景于千寻，琪树璀璨而垂珠」唐·李善注：《山海经》曰：昆崙之墟，北有珠树、文玉树、玗琪树。」
==========================
《三国志》卷二十八《魏书·邓艾传》 《禹贡》梁州之域，古之巴国也。阆巴子使韩服告于楚，请与邓为好。阆、白二水东南流，曲折如「巴」字，故谓之巴，然则巴国因水为名。
==========================
《昭明文选》卷四十三南朝齐·孔德璋（稚圭）《北山移文》 唐·吕向注：钟山在都北。其先，周彦伦隐于此山，后应诏出为海盐令，欲却过此山，孔先乃假山灵之意移之，使不许得至。
==========================
《史记》卷五十五〈留侯世家〉～2040～ 汉三年，项羽急围汉王荥阳，汉王恐忧，与郦食其谋桡楚权。食其曰：「昔汤伐桀，封其后于杞。武王伐纣，封其后于宋。今秦失德弃义，侵伐诸侯社稷，灭六国之后，使无立锥之地。陛下诚能复立六国后世，毕已受印，此其君臣百姓必皆戴陛下之德，莫不乡风慕义，愿为臣妾。德义已行，陛下南乡称霸，楚必敛衽而朝。」汉王曰：「善。趣刻印，先生因行佩之矣。」食其未行，张良从外来谒。汉王方食，曰：「子房前！客有为我计桡楚权者。」其以郦生语告，曰：「于子房何如？」良曰：「谁为陛下画此计者？陛下事去矣。」汉王曰：「何哉？」张良对曰：「臣请藉前箸为大王筹之。」 《汉书》卷四十〈张陈王周传·张良〉 郦生未行，良从外来谒汉王。汉王方食，曰：「客有为我计桡楚权者。」具以郦生计告良曰：「于子房何如？」良曰：「谁为陛下画此计者？陛下事去矣。」汉王曰：「何哉？」良曰：「臣请借前箸以筹之。昔汤武伐桀纣封其后者，度能制其死命也。今陛下能制项籍死命乎？其不可一矣。武王入殷，表商容闾，式箕子门，封比干墓，今陛下能乎？其不可二矣。发钜桥之粟，散鹿台之财，以赐贫穷，今陛下能乎？其不可三矣。殷事以毕，偃革为轩，倒载干戈，示不复用，今陛下能乎？其不可四矣。休马华山之阳，示无所为，今陛下能乎？其不可五矣。息牛桃林之塑，天下不复输积，今陛下能乎？其不可六矣。且夫天下游士，离亲戚，弃坟墓，去故旧，从陛下者，但日夜望咫尺之地。今乃立六国后，唯无复立者，游士各归事其主，从亲戚，反故旧，陛下谁与取天下乎？其不可七矣。且楚唯毋彊，六国复桡而从之，陛下焉得而臣之？其不可八矣。诚用此谋，陛下事去矣。」汉王辍食吐哺，骂曰：「竖儒，几败乃公事！」令趣销印。
==========================
《晋书》卷七十二〈郭璞列传〉～899～ 郭璞字景纯，河东闻喜人也。父瑗，尚书都令史。时尚书杜预有所增损，瑗多驳正之，以公方著称。终于建平太守。璞好经术，博学有高才，而讷于言论，词赋为中兴之冠。好古文奇字，妙于阴阳算历。有郭公者，客居河东，精于卜筮，璞从之受业。公以《青囊中书》九卷与之，由是遂洞五行、天文、卜筮之术，攘灾转祸，通致无方，虽京房、管辂不能过也。璞门人赵载尝窃《青囊书》，未及读，而为火所焚。
==========================
《昭明文选》卷四十三南朝齐·孔德璋（稚圭）《北山移文》 唐·吕向注：钟山在都北。其先，周彦伦隐于此山，后应诏出为海盐令，欲却过此山，孔先乃假山灵之意移之，使不许得至。 《传灯录》 仰山谓香嵓禅师曰：「汝只得如来禅，未得祖师禅。」
==========================
《晋书》卷三十四〈羊祜列传〉～04～ 帝将有灭吴之志，以祜为都督荆州诸军事、假节，散骑常侍、卫军如故。祜率营兵出镇南夏，开设庠序，绥怀远近，甚得江汉之心。与吴人开布大信，降者欲去皆听之。时长吏丧官，后人恶之，多毁坏旧府，祜以死生有命，非由居室，书下征镇，普加禁断。吴石城守去襄阳七百馀里，每为边害，祜患之，竟以诡计令吴罢守。于是戍逻减半，分以垦田八百馀顷，大获其利。祜之始至也，军无百日之粮，及至季年，有十年之积。诏罢江北都督，置南中郎将，以所统诸军在汉东江夏者皆以益祜。在军常轻裘缓带，身不被甲，铃閤之下，侍卫者不过十数人，而颇以畋渔废政。尝欲夜出，军司徐胤执棨当营门曰：「将军都督万里，安可轻脱！将军之安危，亦国家之安危也。胤今日若死，此门乃开耳。」祜改容谢之，此后稀出矣。
==========================
汉·刘向《说苑》卷五《贵德》 今有满堂饮酒者，有一人独索然向隅而泣，则一堂之人皆不乐矣。
==========================
《庄子》内篇·卷一上《逍遥游》 「尧让天下于许由，曰：『日月出矣而爝火不息，其于光也，不亦难乎！时雨降矣而犹浸灌，其于泽也，不亦劳乎！夫子立而天下治，而我犹尸之，吾自视缺然。请致天下。』许由曰：『子治天下，天下既已治也。而我犹代子，吾将为名乎？名者，实之宾也。吾将为宾乎？鹪鹩巢于深林，不过一枝；偃鼠饮河，不过满腹。归休乎君，予无所用天下为！庖人虽不治庖，尸祝不越樽俎而代之矣。』」
==========================
《春秋左传正义》卷十九下〈文公·传十三年〉 传十三年，春，晋侯使詹嘉处瑕，以守桃林之塞，晋人患秦之用士会也。夏，六卿相见于诸浮，赵宣子曰；「随会在秦，贾季在狄，难日至矣，若之何？」中行桓子曰：「请复贾季，能外事，且由旧勋。」郤成子曰：「贾季乱，且罪大，不如随会，能贱而有耻，柔而不犯，其知足使也，且无罪。」乃使魏寿余伪以魏叛者以诱士会，执其帑于晋，使夜逸。请自归于秦，秦伯许之。履士会之足于朝。秦伯师于河西，魏人在东。寿余曰：「请东人之能与夫二三有司言者，吾与之先。」使士会。士会辞曰：「晋人，虎狼也，若背其言，臣死，妻子为戮，无益于君，不可悔也。」秦伯曰：「若背其言，所不归尔帑者，有如河。」乃行。绕朝赠之以策，曰：「子无谓秦无人，吾谋适不用也。」既济，魏人噪而还，秦人归其帑，其处者为刘氏。晋·杜预注：「策，马檛，临别授之马檛，并示己所策以展情。绕朝，秦大夫。」
==========================
《诗经·小雅·何人斯》 「伯氏吹埙，仲氏吹篪。」东汉·郑玄笺：「伯仲喻兄弟也。我与女恩如兄弟，其相应和如埙篪。」
==========================
《韩非子》卷十九〈五蠹〉 上古之世，人民少而禽兽众，人民不胜禽兽虫蛇，有圣人作，搆木为巢以避群害，而民悦之，使王天下，号曰有巢氏。民食果蓏蚌蛤，腥臊恶臭而伤害腹胃，民多疾病，有圣人作，钻燧取火以化腥臊，而民说之，使王天下，号之曰燧人氏。中古之世，天下大水，而鲧、禹决渎。近古之世，桀、纣暴乱，而汤、武征伐。今有搆木钻燧于夏后氏之世者，必为鲧、禹笑矣。有决渎于殷、周之世者，必为汤、武笑矣。然则今有美尧、舜、汤、武、禹之道于当今之世者，必为新圣笑矣。是以圣人不期脩古，不法常可，论世之事，因为之备。宋人有耕田者，田中有株，兔走，触株折颈而死，因释其耒而守株，冀复得兔，兔不可复得，而身为宋国笑。今欲以先王之政，治当世之民，皆守株之类也。
==========================
《列女传》卷二《贤明传·鲁黔娄妻》 鲁黔娄先生之妻也。先生死，曾子与门人往吊之。其妻出户，曾子吊之。上堂，见先生之尸在牖下，枕墼席稿，缊袍不表，覆以布被，首足不尽敛。覆头则足见，覆足则头见。曾子曰：「邪引其被，则敛矣。」妻曰：「邪而有馀，不如正而不足也。先生以不邪之故，能至于此。生时不邪，死而邪之，非先生意也。」曾子不能应遂哭之曰：「嗟乎，先生之终也！何以为谥？」其妻曰：「以康为谥。」曾子曰：「先生在时，食不充虚，衣不盖形。死则手足不敛，旁无酒肉。生不得其美，死不得其荣，何乐于此而谥为康乎？」其妻曰：「昔先生君尝欲授之政，以为国相，辞而不为，是有馀贵也。君尝赐之粟三十钟，先生辞而不受，是有馀富也。彼先生者，甘天下之淡味，安天下之卑位。不戚戚于贫贱，不忻忻于富贵。求仁而得仁，求义而得义。其谥为康，不亦宜乎！曾子曰：「唯斯人也而有斯妇。」君子谓黔娄妻为乐贫行道。诗曰：「彼美淑姬，可与寤言。」此之谓也。 《高士传》卷中《黔娄先生》 黔娄先生者，齐人也，修身清节，不求进于诸侯。鲁恭公闻其贤，遣使致礼，赐粟三千钟，欲以为相，辞不受。齐王又礼之以黄金百斤，聘为卿，又不就。著书四篇，言道家之务，号黔娄子，终身不屈，以寿终。
==========================
《宋书》卷六十七《谢灵运传》 灵运父祖并葬始宁县，并有故宅及墅，遂移籍会稽，修营别业，傍山带江，尽幽居之美。与隐士王弘之、孔淳之等纵放为娱，有终焉之志。……作《山居赋》并自注，以言其事。曰：「……水草则萍藻蕴菼，雚蒲芹荪，蒹菰蘋蘩，蕝荇菱莲。虽备物之偕美，独扶渠之华鲜。播绿叶之郁茂，含红敷之缤翻。怨清香之难留，矜盛容之易阑。必充给而后搴，岂蕙草之空残。……《本草》所载，山泽不一。雷、桐是别，和、缓是悉。参核六根，五华九实。二冬并称而殊性，三建异形而同出。水香送秋而擢茜，林兰近雪而扬猗。……北山二园，南山三苑。百果备列，乍近乍远。」
==========================
《诗经·卫风·伯兮》 「焉得谖草，言树之背。」汉·毛氏传：「背，北堂也。」
==========================
《史记》卷八十七《李斯列传》 秦宗室大臣皆言秦王曰：「诸侯人来事秦者，大抵为其主游閒于秦耳，请一切逐客。」李斯议亦在逐中。斯乃上书曰：「……今逐客以资敌国，损民以益雠，内自虚而外树怨于诸侯，求国无危，不可得也。」秦王乃除逐客之令，复李斯官，卒用其计谋。官至廷尉。二十馀年，竟并天下，尊主为皇帝，以斯为丞相。
==========================
《庄子集释》卷八中〈杂篇·徐无鬼〉～843～ 庄子送葬，过惠子之墓，顾谓从者曰：「郢人垩慢其鼻端若蝇翼，使匠石斲之。匠石运斤成风，听而斲之，尽垩而鼻不伤，郢人立不失容。宋元君闻之，召匠石曰：『尝试为寡人为之。』匠石曰：『臣则尝能斲之。虽然，臣之质死久矣。』自夫子之死也，吾无以为质矣，吾无与言之矣。」
==========================
《世说新语笺疏》下卷上〈栖逸〉～652～ 山公将去选曹，欲举嵇康；康与书告绝。南朝梁·刘孝标注引《嵇康别传》曰：「山巨源为吏部郎，迁散骑常侍，举康，康辞之，并与山绝。岂不识山之不以一官遇己情邪？亦欲标不屈之节，以杜举者之口耳！乃荅涛书，自说不堪流俗，而非薄汤武。大将军闻而恶之。」 《晋书》卷四十九〈嵇康列传〉～370～ 山涛将去选官，举康自代。康乃与涛书告绝，曰：「闻足下欲以吾自代，虽事不行，知足下故不知之也。恐足下羞庖人之独割，引尸祝以自助，故为足下陈其可否。老子、庄周，吾之师也，亲居贱职；柳下惠、东方朔，达人也，安乎卑位。吾岂敢短之哉！又仲尼兼爱，不羞执鞭；子文无欲卿相，而三为令尹，是乃君子思济物之意也。所谓达能兼善而不渝，穷则自得而无闷。以此观之，故知尧舜之居世，许由之岩栖，子房之佐汉，接舆之行歌，其揆一也。仰瞻数君，可谓能遂其志者也。故君子百行，殊涂同致，循性而动，各附所安。故有「处朝廷而不出，入山林而不反」之论。且延陵高子臧之风，长卿慕相如之节，意气所托，亦不可夺也。吾每读尚子平、台孝威传，慨然慕之，想其为人。加少孤露，母兄骄恣，不涉经学，又读老庄，重增其放，故使荣进之心日颓，任逸之情转笃。阮嗣宗口不论人过，吾每师之，而未能及。至性过人，与物无伤，惟饮酒过差耳，至为礼法之士所绳，疾之如仇，幸赖大将军保持之耳。吾以不如嗣宗之资，而有慢弛之阙；又不识物情，闇于机宜；无万石之慎，而有好尽之累；久与事接，疵衅日兴，虽欲无患，其可得乎！又闻道士遗言，饵术黄精，令人久寿，意甚信之。游山泽，观鱼鸟，心甚乐之。一行作吏，此事便废，安能舍其所乐，而从其所惧哉！夫人之相知，贵识其天性，因而济之。禹不逼伯成子高，全其长也；仲尼不假盖于子夏，护其短也。近诸葛孔明不迫元直以入蜀，华子鱼不强幼安以卿相，此可谓能相终始，真相知者也。自卜已审，若道尽涂殚则已耳，足下无事之令转于沟壑也。吾新失母兄之欢，意常悽切。女年十三，男年八岁，未及成人，况复多疾，顾此悢悢，如何可言。今但欲守陋巷，教养子孙，时时与亲旧叙离阔，陈说平生，浊酒一杯，弹琴一曲，志意毕矣，岂可见黄门而称贞哉！若趣欲共登王涂，期于相致，时为欢益，一旦迫之，必发狂疾。自非重，不至此也。既以解足下，并以为别。」此书既行，知其不可羁屈也。 《昭明文选》卷四十三、三国魏·嵇叔夜（康）《与山巨源绝交书》 素不便书，又不喜作书，而人间多事，堆案盈机，不相酬答，则犯教伤义，欲自勉强，则不能久，四不堪也。
==========================
《世说新语笺疏》上卷上〈言语〉～92～ 过江诸人，每至美日，辄相邀新亭，藉卉饮宴。周侯。中坐而叹曰：「风景不殊，正自有山河之异！」皆相视流泪。唯王丞相。愀然变色曰：「当共戮力王室，克复神州，何至作楚囚相对？」 《晋书》卷六十五〈王导列传〉～747～ 过江人士，每至暇日，相要出新亭饮宴。周顗中坐而叹曰：「风景不殊，举目有江河之异。」皆相视流涕。惟导愀然变色曰：「当共力王室，克复神州，何至作楚囚相对泣邪！」众收泪而谢之。俄拜右将军、扬州刺史、监江南诸军事，迁骠骑将军，加散骑常侍、都督中外诸军、领中书监、录尚书事、假节，刺史如故。导以敦统六州，固辞中外都督。后坐事除节。
==========================
《昭明文选》卷十一〈赋己·游览·游天台山赋〉～499～ 王乔控鹤以冲天，应真飞锡以蹑虚。骋神变之挥霍，忽出有而入无。」唐·李善注引《列仙传》：「王子乔者，周灵王太子晋也。好吹笙作凤凰鸣，游伊、洛之閒。道士浮邱公接以上嵩高山。」 《列仙传》卷上〈王子乔〉 王子乔，周灵王太子晋也。好吹笙，作凤鸣。游伊洛閒，道士浮丘公接上嵩山。十馀年后，来于山上，告桓良曰：「告我家，七月七日待我缑氏山头。」果乘白鹤驻山颠，望之不得到，举手谢时人而去。 《逸周书》卷九《太子晋解》 王子曰：「大师，何汝戏我乎？自太皞以下，至于尧、舜、禹，未有一姓而再有天下者。夫木当时而不伐，夫何可得？且吾闻汝知人年之长短，告吾。」师旷对曰：「汝声清汗，汝色赤白，火色不寿。」王子曰：「然！吾后三年，将上宾于帝所，汝慎无言，殃将及汝。」师旷归，未及三年，告死者至。
==========================
《汉书》卷八十一《孔光传》 「复领尚书，诸吏给事中如故。凡典枢机十馀年，守法度，修故事。上有所问，据经法以心所安而对，不希指苟合；如或不从，不敢强谏争，以是久而安。时有所言，辄削草稿，以为章主之过，以奸忠直，人臣大罪也。有所荐举，唯恐其人之闻知。沐日归休，兄弟妻子燕语，终不及朝省政事。或问光：『温室省中树皆何木也？』光嘿不应，更答以它语，其不泄如是。」晋·晋灼注：「长乐宫中有温室殿。」
==========================
晋·张华《博物志》（佚文） 「小儿五岁，曰鸠车之戏；七岁，曰竹马之戏。」（据《锦?万花谷》卷十六引） 《世说新语》中卷上《方正》 诸葛靓后入晋，除大司马，召不起。以与晋室有雠，常背洛水而坐。与武帝有旧，帝欲见之而无由，乃请诸葛妃呼靓。既来，帝就太妃间相见。礼毕，酒酣，帝曰：「卿故复忆竹马之好不？」
==========================
《史记》卷六十三《老子列传》附《庄周传》 「庄子者，蒙人也，名周。周尝为蒙漆园吏，与梁惠王、齐宣王同时。其学无所不窥，然其要本归于老子之言。故其著书十馀万言，大抵率寓言也。作渔父、盗蹠、胠箧，以诋訾孔子之徒，以明老子之术。畏累虚、亢桑子之属，皆空语无事实。然善属书离辞，指事类情，用剽剥儒、墨，虽当世宿学不能自解免也。其言洸洋自恣以适己，故自王公大人不能器之。楚威王闻庄周贤，使使厚币迎之，许以为相。庄周笑谓楚使者曰：『千金，重利；卿相，尊位也。子独不见郊祭之牺牛乎？养食之数岁，衣以文绣，以入大庙。当是之时，虽欲为孤豚，岂可得乎？子亟去，无污我。我宁游戏污渎之中自快，无为有国者所羁，终身不仕，以快吾志焉。』」
==========================
《毛诗正义·小雅·鹿鸣之什·鹿鸣》～35～ 呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。〈鹿鸣·序〉：「燕群臣嘉宾也。」
==========================
《国语》卷三〈周语下·单穆公谏景王铸大钟〉～30～ 王不听，卒铸大钟。二十四年，钟成，伶人告和。王谓伶州鸠曰：「钟果和矣。」对曰：「未可知也。」王曰：「何故？」对曰：「上作器，民备乐之，则为和。今财亡民罢，莫不怨恨，臣不知其和也。且民所曹好，鲜其不济也。其所曹恶，鲜其不废也。故谚曰：『众心成城，众口铄金。』三年之中，而害金再兴焉，惧一之废也。」王曰：「尔老耄矣！何知？」二十五年，王崩，钟不和。三国吴·韦昭注：「铄，销也。众口所毁，虽金石犹可销也。」 《楚辞补注》卷四〈九章·惜诵〉～24～ 昔余梦登天兮，魂中道而无杭。使厉神占之兮，曰有志极而无旁。终危独以离异兮，曰君可思而不可恃。故众口其铄金兮，初若是而逢殆。汉·王逸注：「言众口所论，万人所言，金性坚刚，尚为销铄，以喻谗言多，使君乱惑也。」
==========================
《荀子·赋篇》～598～ 琁、玉、瑶、珠，不知佩也，杂布与帛，不知异也。闾娵子奢，莫之媒也；嫫母力父，是之喜也。以盲为明，以聋为聪，以危为安，以吉为凶。呜呼！上天！曷维其同！ 《淮南子》卷十六《说山训》 「嫫母有所美，西施有所丑。」东汉·高诱注：「嫫母，古之丑女，而行贞正，故曰有所美。」 《昭明文选》卷五十一〈论一·四子讲德论〉 文学曰：「何为其然也？昔宁戚商歌以干齐桓，越石负刍而寤晏婴，非有积素累旧之欢，皆涂觏卒遇，而以为亲者也。故毛嫱西施，善毁者不能蔽其好；嫫姆倭傀，善誉者不能掩其丑。苟有至道，何必介绍？」
==========================
《汉书》卷二十五上〈郊祀志上〉～26～ 李少君亦以祠灶、谷道、却老方见上，上尊之。少君者，故深泽侯人，主方。匿其年及所生长。常自谓七十，能使物，却老。其游以方遍诸侯。无妻子。人闻其能使物及不死，更馈遗之，常馀金钱衣食。人皆以为不治产业而饶给，又不知其何所人，愈信，争事之。少君资好方，善为巧发奇中。常从武安侯宴，坐中有年九十馀老人，少君乃言与其大父游射处，老人为儿从其大父，识其处，一坐尽惊。少君见上，上有故铜器，问少君。少君曰：「此器齐桓公十年陈于柏寝。」已而按其刻，果齐桓公器。一宫尽骇，以为少君神，数百岁人也。少君言上：「祠灶皆可致物，致物而丹沙可化为黄金，黄金成以为饮食器则益寿，益寿而海中蓬莱仙者乃可见之，以封禅则不死，黄帝是也。臣尝游海上，见安期生，安期生食臣枣，大如瓜。安期生仙者，通蓬莱中，合则见人，不合则隐。」于是天子始亲祠灶，遣方士入海求蓬莱安期生之属，而事化丹沙诸药齐为黄金矣。久之，少君病死。天子以为化去不死也，使黄锤史宽舒受其方，而海上燕齐怪迂之方士多更来言神事矣。 《新校本晋书》卷七十七《殷浩传》 王濛、谢尚犹伺其出处，以卜江左兴亡，因相与省之，知浩有确然之志。既反，相谓曰：「深源不起，当如苍生何！」
==========================
《史记》卷八十三〈鲁仲连邹阳列传·邹阳〉～247～ 谚曰：「有白头如新，倾盖如故。」何则？知与不知也。故昔樊于期逃秦之燕，藉荆轲首以奉丹之事；王奢去齐之魏，临城自刭以却齐而存魏。夫王奢、樊于期非新于齐、秦而故于燕、魏也，所以去二国死两君者，行合于志而慕义无穷也。是以苏秦不信于天下，而为燕尾生；白圭战亡六城，为魏取中山。何则？诚有以相知也。苏秦相燕，燕人恶之于王，王按剑而怒，食以駃騠；白圭显于中山，中山人恶之魏文侯，文侯投之以夜光之璧。何则？两主二臣，剖心坼肝相信，岂移于浮辞哉！唐·司马贞《史记索隐》引服虔云：「人不相知，自初交至白头，犹如新也。」 《孔丛子》卷上〈杂训〉～590～2～ 子思曰然。吾昔从夫子于郯遇程子于涂。倾盖而语。终日而别。 《史记》卷八十三《邹阳列传》 「邹阳者，齐人也。游于梁，与故吴人庄忌夫子、淮阴枚生之徒交。上书而介于羊胜、公孙诡之閒。胜等嫉邹阳，恶之梁孝王。孝王怒，下之吏，将欲杀之。邹阳客游，以谗见禽，恐死而负累，乃从狱中上书曰：……谚曰：『有白头如新，倾盖如故。』何则？知与不知也。」唐·司马贞《史记索隐》：「按《家语》：『孔子遇程子于途，倾盖而语』。又《志林》云『倾盖者，道行相遇，軿车对语，两盖相切，小欹之，故曰倾也。』」
==========================
《先秦汉魏晋南北朝诗·宋诗》卷一〈范泰·鸾鸟诗〉 昔罽宾王结罝峻祁之山，获一鸾鸟。王甚爱之，欲其鸣而不能致也。乃饰以金樊，飨以珍羞，对之愈戚，三年不鸣。其夫人曰：「尝闻鸟见其类而后鸣，何不悬镜以映之。」王从其言。鸾睹形感契，慨然悲鸣，哀响中霄，一奋而绝。嗟乎兹禽，何情之深。昔钟子破琴于伯牙，匠石韬斤于郢人，盖悲妙赏之不存，慨神质于当年耳。矧乃一举而殒其身者哉，悲夫。乃为诗曰：「神鸾栖高梧，爰翔霄汉际。轩翼飏轻风，清响中天厉。外患难预谋，高罗掩逸势。明镜悬高堂，顾影悲同契。一激九霄音，响流形已毙。」 《艺文类聚》卷九十 南朝宋·范泰《鸾鸟诗序》：昔罽宾王结罝峻卯之山，获一鸾鸟，王甚爱之，欲其鸣而不致也，乃饰以金樊，飨以珍羞。对之愈戚，三年不鸣。其夫人曰：「尝闻鸟见其类而后鸣，何不县镜以映之。」王从其意，鸾睹形悲鸣，哀响冲霄，一奋而绝。
==========================
《三国志》卷五十四《吴书·周瑜传》 是岁，建安三年也。策亲自迎瑜，授建威中郎将，即与兵二千人，骑五十匹。瑜时年二十四，吴中皆呼为周郎。
==========================
《世说新语》下卷上《伤逝》 庾文康亡，何扬州临葬云：「埋玉树箸土中，使人情何能已已！」 《世说新语笺疏》下卷上〈伤逝〉～64～ 庾文康亡，何扬州临葬云：「埋玉树箸土中，使人情何能已已！」 《晋书》卷七十三〈庾亮列传〉～923～ 亮自邾城陷没，忧慨发疾。会王导薨，徵亮为司徒、扬州刺史、录尚书事，又固辞，帝许之。咸康六年薨，时年五十二。追赠太尉，谥曰文康。丧至，车驾亲临。及葬，又赠永昌公印绶。亮弟冰上疏曰：「臣谨详先事，亦曾闻臣亮对臣等之言，恳恳于斯事。是以屡自陈请，将迄十年。岂直好让而不肃恭，顾曩时之衅近出宇下，加先帝神武，算略兼该，是以役不踰时，而凶强馘灭。计之以事，则功归圣主；推之于运，则胜非人力。至如亮等，因圣略之弘，得效所职，事将何论！功将何赏！及后伤蹶，责踰先功，是以陛下优诏听许。亮实思自效以报天德，何悟身潜圣世，微志长绝，存亡哀恨，痛贯心膂。愿陛下发明诏，遂先恩，则臣亮死且不朽。」帝从之。亮将葬，何充会之，叹曰：「埋玉树于土中，使人情何能已。」
==========================
《列子集释》卷一〈天瑞篇〉～30～ 杞国有人忧天地崩坠，身亡所寄，废寝食者；又有忧彼之所忧者，因往晓之，曰：「天，积气耳，亡处亡气。若屈伸呼吸，终日在天中行止，奈何忧崩坠乎？」其人曰：「天果积气，日月星宿，不当坠耶？」晓之者曰：「日月星宿，亦积气中之有光耀者；只使坠，亦不能有所中伤。」其人曰：「奈地坏何？」晓者曰：「地积块耳，充塞四虚，亡处亡块。若躇步跐蹈，终日在地上行止，奈何忧其坏？」其人舍然大喜，晓之者亦舍然大喜。
==========================
《三国志》卷二十一《魏书·王粲传》 善属文，举笔便成，无所改定，时人常以为宿构；然正复精意覃思，亦不能加也。著诗、赋、论、议垂六十篇。
==========================
《史记》卷六十九〈苏秦列传〉～2262～ 苏秦喟然叹曰：「此一人之身，富贵则亲戚畏惧之，贫贱则轻易之，况众人乎！且使我有雒阳负郭田二顷，吾岂能佩六国相印乎！」
==========================
《晋书》卷七十三《庾亮传》 累迁给事中、黄门侍郎、散骑常侍。时王敦在芜湖，帝使亮诣敦筹事。敦与亮谈论，不觉改席而前，退而叹曰︰「庾元规贤于裴頠远矣！」因表为中领军。……亮欲遁逃山海，自暨阳东出。诏有司录夺舟船。亮乃求外镇自效，出为持节、都督豫州扬州之江西宣城诸军事、平西将军、假节、豫州刺史，领宣城内史。亮遂受命，镇芜湖。……陶侃薨，迁亮都督江、荆、豫、益、梁、雍六州诸军事，领江、荆、豫三州刺史，进号征西将军、开府仪同三司、假节。亮固让开府，乃迁镇武昌。
==========================
《史记》卷六十三〈老子韩非列传·老子〉～24～ 老子脩道德，其学以自隐无名为务。居周久之，见周之衰，乃遂去。至关，关令尹喜曰：「子将隐矣，彊为我著书。」于是老子乃著书上下篇，言道德之意五千馀言而去，莫知其所终。
==========================
《史记》卷八〈高祖本纪〉～39～ 高祖击布时，为流矢所中，行道病。病甚，吕后迎良医，医入见，高祖问医，医曰：「病可治。」于是高祖嫚骂之曰：「吾以布衣提三尺剑取天下，此非天命乎？命乃在天，虽扁鹊何益！」遂不使治病，赐金五十斤罢之。已而吕后问：「陛下百岁后，萧相国即死，令谁代之？」上曰：「曹参可。」问其次，上曰：「王陵可。然陵少戆，陈平可以助之。陈平智有馀，然难以独任。周勃重厚少文，然安刘氏者必勃也，可令为太尉。」吕后复问其次，上曰：「此后亦非而所知也。」
==========================
《吴越春秋》卷九〈勾践阴谋外传·勾践十三年〉～226～ 越王又问相国范蠡曰：「孤有报复之谋，水战则乘舟，陆行则乘舆，舆舟之利，顿于兵弩。今子为寡人谋事，莫不谬者乎？」范蠡对曰：「臣闻古之圣君，莫不习战用兵，然行阵队伍军鼓之事，吉凶决在其工。今闻越有处女，出于南林，国人称善。愿王请之，立可见。」越王乃使使聘之，问以剑戟之术。处女将北见于王，道逢一翁，自称曰袁公。问于处女：「吾闻子善剑，愿一见之。」女曰：「妾不敢有所隐，惟公试之。」于是袁公即杖箖箊竹，竹枝上颉桥，未堕地，女即捷末。袁公则飞上树，变为白猿。遂别去。 《昭明文选》卷五〈赋丙·京都下·吴都赋〉 其上则猿公哀吟。晋·刘渊林注引《吴越春秋》曰：「越有处女，出于南林之中，越王使使聘问以剑戟之事。处女将北见于越王，道逢老翁，自称素袁公，问处女：吾闻子善为剑术，愿一观之。女曰：妾不敢有所隐，唯公试之。于是袁公即跳于林竹，槁折堕地，处女即接末，袁公操本以刺处女，女应节入，三入，因举枝击之，袁公即飞上树，化为白猿，遂引去。」
==========================
《艺文类聚》卷九十一 《玄中记》：东南有桃都山，山上有大树，名曰桃都。枝相去三千里，上有天鸡，日初出，照此木，天鸡即鸣，天下鸡皆随之鸣。下有二神，左名隆，右名窌，并执苇索伺不祥之鬼，得而煞之。今人正朝作两桃人立门旁，以雄鸡毛置索中，盖遗象也。
==========================
晋·佚名《蓬社高贤传·道生法师》 法师道生，魏氏，钜鹿人。幼从竺法汰出家，披对经诰一览能诵，年在志学便登讲座，吐纳明辩虽宿望莫敢酬抗。初依庐山常以入道之要慧解为本，乃与僧睿慧严慧观等游学长安，从罗什受业，关中僧徒咸仰神悟。尝喟然叹曰，自经典东流，译人重阻多滞权文，鲜通圆义，若亡筌得鱼始可以言道矣。于是校阅真俗精练空有研思因果，乃立善不受报及顿悟成佛义，又著二谛论佛性常有论佛无净土论应有缘论，并笼罩旧说妙有渊旨，守文之徒嫌嫉竞起，师又以法显三藏所翻泥洹经本先至六卷成文经云除一阐提皆有佛性。师云，夫质二仪皆有槃正因。阐提含生之类何得独无佛性，盖是经来未尽耳，乃唱阐提之人皆得成佛，时大本未传，孤明先发，旧学僧党以为背经，遂显大众，摈而遣之。师正容誓曰，若我所说背经当见身疠疾，若与实相不背，愿舍寿之日，踞师子座遂拂衣而行，及后大经至，圣行品云，一阐提人虽复断善犹有佛性，于是诸师皆为愧服，师被摈南还入虎丘山，聚石为徒讲槃经。至阐提处则说有佛性。且曰，如我所说契佛心否，群石皆为点头，旬日学众云集，忽雷震青园佛殿，有龙升天，因改寺曰龙光，师于寺请罽宾律师译弥沙塞律传于世，既而辞众复投庐山预莲社，久之还都止青霞寺。
==========================
《晋书》卷八十五《何无忌传》 何无忌，东海郯人也。少有大志，忠亮任气，人有不称其心者，辄形于言色。州辟从事，转太学博士。镇北将军刘牢之，即其舅也，时镇京口，每有大事，常与参议之。会稽世子元显子彦章封东海王，以无忌为国中尉，加广武将军。及桓玄害彦章于市，无忌入市恸哭而出，时人义焉。随牢之南征桓玄。……初，刘裕尝为刘牢之参军，与无忌素相亲结。至是，因密共图玄。刘毅家在京口，与无忌素善，言及兴复之事，无忌曰：「桓氏强盛，其可图乎？」毅曰：「天下自有强弱，虽强易弱，正患事主难得耳！」无忌曰：「天下草泽之中非无英雄也。」毅曰：「所见唯有刘下邳。」无忌笑而不答，还以告裕，因共要毅，与相推结，遂共举义兵，袭京口。无忌伪著传诏服，称敕使，城中无敢动者。初，桓玄闻裕等及无忌之起兵也，甚惧。其党曰：「刘裕乌合之众，势必无成，愿不以为虑。」玄曰：「刘裕勇冠三军，当今无敌。刘毅家无儋石之储，摴蒱一掷百万。何无忌，刘牢之之甥，酷似其舅。共举大事，何谓无成！」
==========================
《艺文类聚》卷二〈天部下·雨〉 《六韬》曰：文王问散宜生：「卜伐殷，吉乎？」曰：「不吉。钻龟，龟不兆。数蓍，蓍不交而如折。将行之日，雨，辎重车至轸。行之日，帜折为三。」散宜生曰：「此凶，四不祥，不可举事。」太公进曰：「是非子之所知也。祖行之日，雨辎重车至轸，是洗濯甲兵也。」 《说苑》卷十三〈权谋〉 武王伐纣，过隧斩岸，过水折舟，过谷发梁，过山焚莱，示民无返志也。至于有戎之隧，大风折旆。散宜生谏曰：「此其妖欤？」武王曰：「非也。天落兵也。」风霁而乘以大雨，水平地而啬。散宜生又谏曰：「此其妖欤？」武王曰：「非也，天洒兵也。」卜而龟熸。散宜生又谏曰：「此其妖欤？」武王曰：「不利以祷祠，利以击众，是熸之已。」故武王顺天地，犯三妖而禽纣于牧野，其所独见者精也。
==========================
《尚书》卷十一〈周书·武成〉～62～ 既戊午，师逾孟津，癸亥，陈于商郊，俟天休命。甲子昧爽，受率其旅若林，会于牧野。罔有敌于我师，前徒倒戈，攻于后以北，血流漂杵。一戎衣，天下大定。乃反商政，政由旧。释箕子囚，封比干墓，式商容闾。散鹿台之财，发钜桥之粟。大赉于四海，而万姓悦服。列爵惟五，分土惟三。建官惟贤，位事惟能。重民五教。惟食丧祭。惇信明义，崇德报功，垂拱而天下治。旧题汉·孔安国传：「衣，服也；一著戎服而灭纣。」
==========================
《诗经·卫风·考槃》 「考槃在涧，硕人之宽。」汉·毛氏传：「考，成。槃，乐也。」唐·孔颖达疏：「此经言『考槃』，文连『在涧』，明硕人成乐在于此涧，谓成此乐而不去，所谓终处也。」《考槃·序》：「《考槃》刺庄公也。不能继先公之业，使贤退而穷处。」
==========================
《论语·学而》 曾子曰：「吾日三省吾身，为人谋而不忠乎？与朋友交而不信乎？传不习乎？」 《史记》卷六十七《仲尼弟子列传》 曾参，南武城人，字子舆。少孔子四十六岁。孔子以为能通孝道，故授之业。作《孝经》。死于鲁。
==========================
《三国志》卷二十一《魏书·王粲传》 「粲与北海徐干字伟长、广陵陈琳字孔璋、陈留阮瑀字元瑜、汝南应玚字德琏、东平刘桢字公干并见友善。干为司空军谋祭酒掾属，五官将文学。」南朝宋·裴松之注引《先贤行状》：「干清玄体道，六行脩备，聪识洽闻，操翰成章，轻官忽禄，不耽世荣。建安中，太祖特加旌命，以疾休息。后除上艾长，又以疾不行。」
==========================
《玉台新咏》卷十《古绝句四首》其一 藁砧今何在？山上复有山。何当大刀头？破镜飞上天。
==========================
《尚书·虞书·益稷谟》 「乃更为歌曰：『元首明哉，股肱良哉，庶事康哉！』」旧题汉·孔安国传：「帝歌归美股肱，义未足，故续歌『先君后臣，众事乃安』，以成其义。」
==========================
《世说新语笺疏》下卷上〈简傲〉～769～ 嵇康与吕安善，每一相思，千里命驾。 《晋书》卷四十九〈嵇康列传〉 东平吕安服康高致，每一相思，辄千里命驾，康友而善之。
==========================
《庄子集释》卷五下〈外篇·天运〉～5～ 孔子西游于卫。颜渊问师金曰：「以夫子之行为奚如？」师金曰：「惜乎，而夫子其穷哉！」颜渊曰：「何也？」师金曰：「夫刍狗之未陈也，盛以箧衍，巾以文绣，尸祝齐戒以将之。及其已陈也，行者践其首脊，苏者取而爨之而已；将复取而盛以箧衍，巾以文绣，游居寝卧其下，彼不得梦，必且数眯焉。今而夫子，亦取先王已陈刍狗，聚弟子游居寝卧其下。故伐树于宋，削?于卫，穷于商周，是非其梦邪？围于陈蔡之间，七日不火食，死生相与邻，是非其眯邪？夫水行莫如用舟，而陆行莫如用车。以舟之可行于水也而求推之于陆，则没世不行寻常。古今非水陆与？周、鲁非舟车与？今蕲行周于鲁，是犹推舟于陆也，劳而无功，身必有殃。彼未知夫无方之传，应物而不穷者也。且子独不见夫桔槔者乎？引之则俯，舍之则仰。彼，人之所引，非引人也，故俯仰而不得罪于人。故夫三皇、五帝之礼义法度，不矜于同而矜于治。故譬三皇、五帝之礼义法度，其犹柤梨橘柚邪！其味相反，而皆可于口。故礼义法度者，应时而变者也。今取?狙而衣以周公之服，彼必龁齧挽裂，尽去而后慊。观古今之异，犹?狙之异乎周公也。故西施病心而矉其里，其里之丑人见而美之，归亦捧心而矉其里。其里之富人见之，坚闭门而不出；贫人见之，挈妻子而去之走。彼知矉美而不知矉之所以美。惜乎！而夫子其穷哉！」唐·成玄英疏：「西施，越之美女也，貌极妍丽，既病心痛，嚬眉苦之。而端正之人，体多宜便，因其嚬蹙，更益其美，是以闾里见之，弥加爱重。邻里丑人，见而学之，不病强嚬，倍增其陋，故富者恶之而不出，贫人弃之而远走。舍己效物，其义例然。削?伐树，皆学嚬之过也。」 《庄子集释》卷五下〈外篇·天运〉～55～ 故西施病心而矉其里，其里之丑人见之而美之，归亦捧心而矉其里。其里之富人见之，坚闭门而不出，贫人见之，挈妻子而去走。彼知矉美而不知矉之所以美。惜乎，而夫子其穷哉！
==========================
《汉书》卷八十八〈儒林列传·王式〉～360～ 博士江公世为鲁诗宗，至江公著孝经说，心嫉式，谓歌吹诸生曰：「歌骊驹。」式曰：「闻之于师：客歌骊驹，主人歌客毋庸归。今日诸君为主人，日尚早，未可也。」江翁曰：「经何以言之？」式曰：「在曲礼。」江翁曰：「何狗曲也！」式耻之，阳醉逿地。式客罢，让诸生曰：「我本不欲来，诸生彊劝我，竟为竖子所辱！」遂谢病免归，终于家。唐·颜师古注引服虔曰：「逸诗篇名也，见大戴礼。客欲去歌之。」文颍曰：「其辞云『骊驹在门，仆夫具存；骊驹在路，仆夫整驾』也。」 《汉书》卷八十八〈儒林列传·王式〉～360～ 王式字翁思，东平新桃人也。事免中徐公及许生。式为昌邑王师。昭帝崩，昌邑王嗣立，以行淫乱废，昌邑群臣皆下狱诛，唯中尉王吉、郎中令龚遂以数谏减死论。式系狱当死，治事使者责问曰：「师何以亡谏书？」式对曰：「臣以诗三百五篇朝夕授王，至于忠臣孝子之篇，未尝不为王反复诵之也；至于危亡失道之君，未尝不流涕为王深陈之也。臣以三百五篇谏，是以亡谏书。」使者以闻，亦得减死论，归家不教授。山阳张长安幼君先事式，后东平唐长宾、沛褚少孙亦来事式，问经数篇，式谢曰：「闻之于师俱是矣，自润色之。」不肯复授。唐生、褚生应博士弟子选，诣博士，抠衣登堂，颂礼甚严，试诵说，有法，疑者丘盖不言。诸博士惊问何师，对曰事式。皆素闻其贤，共荐式。诏除下为博士。式徵来，衣博士衣而不冠，曰：「刑馀之人，何宜复充礼官？」既至，止舍中，会诸大夫博士，共持酒肉劳式，皆注意高仰之。博士江公世为鲁诗宗，至江公著孝经说，心嫉式，谓歌吹诸生曰：「歌骊驹。」式曰：「闻之于师：客歌骊驹，主人歌客毋庸归。今日诸君为主人，日尚早，未可也。」江翁曰：「经何以言之？」式曰：「在曲礼。」江翁曰：「何狗曲也！」式耻之，阳醉逿地。式客罢，让诸生曰：「我本不欲来，诸生彊劝我，竟为竖子所辱！」遂谢病免归，终于家。唐·颜师古注引服虔曰：「逸诗篇名也，见大戴礼。客欲去歌之。」文颍曰：「其辞云『骊驹在门，仆夫具存；骊驹在路，仆夫整驾』也。」 《乐府诗集》卷二十八〈相和歌辞·相和曲下·陌上桑三解〉 使君自有妇，罗敷自有夫。二解东方千馀骑，夫婿居上头。何用识夫婿？白马从骊驹。青丝系马尾，黄金络马头。腰中鹿卢剑，可直千万馀。十五府小史，二十朝大夫，三十侍中郎，四十专城居。
==========================
晋·皇甫谧《高士传》上卷 披裘公者，吴人也。延陵季子出游，见道中遗金，顾而睹之，与公曰：「取彼金。」公投鏕瞋目拂手而言曰：「何子居之高而视之卑？吾披裘而负薪，岂取遗金者哉？」季子大惊，既谢而问其姓名，曰：「何足语姓名？」
==========================
《庄子》内篇·卷一上《逍遥游》 惠子谓庄子曰：「魏王贻我大瓠之种，我树之成而实五石，以盛水浆，其坚不能自举也。剖之以为瓢，则瓠落无所容。非不呺然大也，吾为其无用而掊之。」庄子曰：「夫子固拙于用大矣。宋人有善为不龟手之药者，世世以洴澼絖为事。客闻之，请买其方百金。聚族而谋曰：『我世世为洴澼絖，不过数金；今一朝而鬻技百金，请与之。』客得之，以说吴王。越有难，吴王使之将，冬与越人水战，大败越人，裂地而封之。能不龟手，一也；或以封，或不免于洴澼絖，则所用之异也。今子有五石之瓠，何不虑以为大樽而浮乎江湖，而忧其瓠落无所容？则夫子犹有蓬之心也夫！」
==========================
《西京杂记》卷二～077～ 匡衡，字稚圭，勤学而无烛。邻舍有烛而不逮，衡乃穿壁引其光，以书映光而读之。
==========================
《汉书》卷七十一〈隽疏于薛平彭列传·疏广〉～3039～ 疏广字仲翁，东海兰陵人也。少好学，明春秋，家居教授，学者自远方至。徵为博士太中大夫。地节三年，立皇太子，选丙吉为太傅，广为少傅。数月，吉迁御史大夫，广徙为太傅，广兄子受字公子，亦以贤良举为太子家令。受好礼恭谨，敏而有辞。宣帝幸太子宫，受迎谒应对，及置酒宴，奉觞上寿，辞礼闲雅，上甚欢说。顷之，拜受为少傅。太子外祖父特进平恩侯许伯以为太子少，白使其弟中郎将舜监护太子家。上以问广，广对曰：「太子国储副君，师友必于天下英俊，不宜独亲外家许氏。且太子自有太傅少傅，官属已备，今复使舜护太子家，视陋，非所以广太子德于天下也。」上善其言，以语丞相魏相，相免冠谢曰：「此非臣等所能及。」广繇是见器重，数受赏赐。太子每朝，因进见，太傅在前，少傅在后。父子并为师傅，朝廷以为荣。在位五岁，皇太子年十二，通论语、孝经。广谓受曰：「吾闻『知足不辱，知止不殆』，『功遂身退，天之道』也。今仕官至二千石，宦成名立，如此不去，惧有后悔，岂如父子相随出关，归老故乡，以寿命终，不亦善乎？」受叩头曰：「从大人议。」即日父子俱移病。满三月赐告，广遂称笃，上疏乞骸骨。上以其年笃老，皆许之，加赐黄金二十斤，皇太子赠以五十斤。公卿大夫故人邑子设祖道，供张东都门外，送者车数百两，辞决而去。及道路观者皆曰：「贤哉二大夫！」或叹息为之下泣。广既归乡里，日令家共具设酒食，请族人故旧宾客，与相娱乐。数问其家金馀尚有几所，趣卖以共具。……又此金者，圣主所以惠养老臣也，故乐与乡党宗族共飨其赐，以尽吾馀日，不亦可乎！」于是族人说服。皆以寿终。
==========================
《宋书》卷六十七〈谢灵运列传〉～775～ 灵运因父祖之资，生业甚厚。奴僮既众，义故门生数百，凿山浚湖，功役无已。寻山陟岭，必造幽峻，岩嶂千重，莫不备尽。登蹑常著木履，上山则去前齿，下山去其后齿。尝自始宁南山伐木开径，直至临海，从者数百人。临海太守王琇惊骇，谓为山贼，徐知是灵运乃安。又要琇更进，琇不肯，灵运赠琇诗曰：「邦君难地崄，旅客易山行。」在会稽亦多徒众，惊动县邑。太守孟顗事佛精恳，而为灵运所轻，尝谓顗曰：「得道应须慧业文人，生天当在灵运前，成佛必在灵运后。」顗深恨此言。 《南史》卷十九〈谢灵运列传〉～540～ 灵运因祖父之资，生业甚厚，奴僮既众，义故门生数百，凿山浚湖，功役无已。寻山陟岭，必造幽峻，岩嶂数十重，莫不备尽。登蹑常著木屐，上山则去其前齿，下山去其后齿。尝自始宁南山伐木开径，直至临海，从者数百。临海太守王琇惊骇，谓为山贼，末知灵运乃安。又要琇更进，琇不肯。灵运赠琇诗曰：「邦君难地崄，旅客易山行。」在会稽亦多从众，惊动县邑。太守孟顗事佛精恳，而为灵运所轻，尝谓顗曰：「得道应须慧业，丈人生天当在灵运前，成佛必在灵运后。」顗深恨此言。又与王弘之诸人出千秋亭饮酒，裸身大呼，顗深不堪，遣信相闻。灵运大怒曰：「身自大呼，何关痴人事。」
==========================
《淮南子》卷三〈天文训〉～06～ 季春三月，丰隆乃出，以将其雨。至秋三月，地气不藏，乃收其杀，百虫蛰伏，静居闭户，青女乃出，以降霜雪。汉·高诱注：「丰隆，雷也。青女，天神，?霄玉女，主霜雪也。」
==========================
《汉书》卷三十六〈楚元王列传·楚元王刘交〉 楚元王交字游，高祖同父少弟也。好书，多材艺。少时尝与鲁穆生、白生、申公俱受诗于浮丘伯。伯者，孙卿门人也。及秦焚书，各别去。……元王既至楚，以穆生、白生、申公为中大夫。高后时，浮丘伯在长安，元王遣子郢客与申公俱卒业。文帝时，闻申公为诗最精，以为博士。元王好诗，诸子皆读诗，申公始为诗传，号鲁诗。元王亦次之诗传，号曰元王诗，世或有之。……初，元王敬礼申公等，穆生不耆酒，元王每置酒，常为穆生设醴。及王戊即位，常设，后忘设焉。穆生退曰：「可以逝矣！醴酒不设，王之意怠，不去，楚人将钳我于市。」称疾卧。申公、白生强起之曰：「独不念先王之德与？今王一旦失小礼，何足至此！」穆生曰：「易称『知几其神乎！几者动之微，吉凶之先见者也。君子见几而作，不俟终日。』先王之所以礼吾三人者，为道之存故也；今而忽之，是忘道也。忘道之人，胡可与久处！岂为区区之礼哉？」遂谢病去。申公、白生独留。王戊稍淫暴，二十年，为薄太后服私奸，削东海、薛郡，乃与吴通谋。二人谏，不听，胥靡之，衣之赭衣，使杵臼雅舂于市。
==========================
《汉书》卷九十四下〈匈奴列传下〉～3803～ 郅支既诛，呼韩邪单于且喜且惧，上书言曰：「常愿谒见天子，诚以郅支在西方，恐其与乌孙俱来击臣，以故未得至汉。今郅支已伏诛，愿入朝见。」竟宁元年，单于复入朝，礼赐如初，加衣服锦帛絮，皆倍于黄龙时。单于自言愿婿汉氏以自亲。元帝以后宫良家子王墙字昭君赐单于。单于驩喜，上书愿保塞上谷以西至敦煌，传之无穷，请罢边备塞吏卒，以休天子人民。天子令下有司议，议者皆以为便。 《后汉书》卷八十九〈南匈奴列传〉～294～ 初，单于弟右谷蠡王伊屠知牙师以次当为左贤王。左贤王即是单于储副。单于欲传其子，遂杀知牙师。知牙师者，王昭君之子也。昭君字嫱，南郡人也。初，元帝时，以良家子选入掖庭。时呼韩邪来朝，帝敕以宫女五人赐之。昭君入宫数岁，不得见御，积悲怨，乃请掖庭令求行。呼韩邪临辞大会，帝召五女以示之。昭君丰容靓饰，光明汉宫，顾景裴回，竦动左右。帝见大惊，意欲留之，而难于失信，遂与匈奴。生二子。及呼韩邪死，其前阏氏子代立，欲妻之，昭君上书求归，成帝敕令从胡俗，遂复为后单于阏氏焉。 《先秦汉魏晋南北朝诗·汉诗》卷十一〈琴曲歌辞·琴操·怨旷思惟歌〉 王昭君者，齐国王穰女也。昭君年十七时，颜色皎洁，闻于国中。穰见昭君端正闲丽，未尝窥看门户，以其有异于人，求之皆不与。献于孝元帝，以地远既不幸纳，叨备后宫。积五六年，昭君心有怨旷，伪不饰其形容。元帝每历后宫，疏略不过其处。后单于遣使者朝贺，元帝陈设倡乐，乃令后宫妆出，昭君怨恚日久，不得侍列。乃更修饰，善妆盛服，形容光辉而出，俱列坐。元帝谓使者曰：「单于何所愿乐？」对曰：「珍奇怪物，皆悉自备。惟妇人丑陋，不如中国。」帝乃问后宫，欲一女赐单于，谁能行者起？于是昭君喟然越席而前曰：「妾幸得备在后宫，粗丑卑陋，不合陛下之心，诚愿得行。」时单于使者在旁，帝大惊悔之，不得复止。良久太息曰：「朕已误矣，遂以与之。」昭君至匈奴，单于大悦，以为汉与我厚，纵酒作乐，遣使者报汉，送白璧一双、骏马十匹、胡地珠宝之类。昭君恨帝始不见遇，心思不乐，心念乡土，乃作〈怨旷思惟歌〉曰云云。
==========================
《史记》卷七十六〈平原君虞卿列传·虞卿〉～2370～ 虞卿者，游说之士也。蹑蹻檐簦说赵孝成王。一见，赐黄金百镒，白璧一双；再见，为赵上卿，故号为虞卿。南朝宋·裴骃《史记集解》引徐广曰：「蹻，草履也。簦，长柄笠，音登。笠有柄者谓之簦。」 《史记》卷七十六〈平原君虞卿列传·虞卿〉～2370～ 虞卿者，游说之士也。蹑蹻檐簦说赵孝成王。一见，赐黄金百镒，白璧一双；再见，为赵上卿，故号为虞卿。
==========================
《春秋左传·襄公二十九年》 吴公子札来聘，……自卫如晋，将宿于戚，闻钟声焉。曰：「异哉！吾闻之也，辩而不德，必加于戮。夫子获罪于君以在此，惧犹不足，而又何乐。夫子之在此也，犹燕之巢于幕上，君又在殡，而可以乐乎！」遂去之。 《史记》卷三十一〈吴太伯世家〉～458～ 自卫如晋，将舍于宿，闻钟声，曰：「异哉！吾闻之，辩而不德，必加于戮。夫子获罪于君以在此，惧犹不足，而又可以畔乎？夫子之在此，犹燕之巢于幕也。君在殡而可以乐乎？」遂去之。文子闻之，终身不听琴瑟。
==========================
《史记》卷八〈高祖本纪〉～380～ 高祖置酒雒阳南宫。高祖曰：「列侯诸将无敢隐朕，皆言其情。吾所以有天下者何？项氏之所以失天下者何？」高起、王陵对曰：「陛下慢而侮人，项羽仁而爱人。然陛下使人攻城略地，所降下者因以予之，与天下同利也。项羽妒贤嫉能，有功者害之，贤者疑之，战胜而不予人功，得地而不予人利，此所以失天下也。」高祖曰：「公知其一，未知其二。夫运筹策帷帐之中，决胜于千里之外，吾不如子房。镇国家，抚百姓，给馈饟，不绝粮道，吾不如萧何。连百万之军，战必胜，攻必取，吾不如韩信。此三者，皆人杰也，吾能用之，此吾所以取天下也。项羽有一范增而不能用，此其所以为我擒也。」 《史记》卷八〈高祖本纪〉～38～ 高祖曰：「公知其一，未知其二。夫运筹策帷帐之中，决胜于千里之外，吾不如子房。镇国家，抚百姓，给馈饟，不绝粮道，吾不如萧何。连百万之军，战必胜，攻必取，吾不如韩信。此三者，皆人杰也，吾能用之，此吾所以取天下也。
==========================
《后汉书》卷六十一〈左周黄列传·周举〉～2024～ 举稍迁并州刺史·太原一郡，旧俗以介子推焚骸，有龙忌之禁。唐·李贤注：「《新序》曰：晋文公反国，介子推无爵，遂去而之介山之上。文公求之不得，乃焚其山，推遂不出而焚死。」 《春秋左传正义》卷十五〈僖公·传二十四年〉 晋候赏从亡者，介之推不言禄，禄亦弗及。推曰：「献公之子九人，唯君在矣，惠、怀无亲，外内弃之。天未绝晋，必将有主。主晋祀者，非加而谁？天实置之，而二三子以为己力，不亦诬乎？窃人之财，犹谓之盗，况贪天之功以为己力乎？下义其罪，上赏其奸；上下相蒙，难与处矣。」其母曰：「盍亦求之？以死，谁怼？」对曰：「尤而效之，罪又甚焉。且出怨言，不食其食。」其母日：「亦使知之，若何？」对曰：「言，身之文也。身将隐，焉用文之？是求显也。」其母曰：「能如是乎？与女偕隐。」遂隐而死。
==========================
《后汉书》卷八《孝灵帝纪》 钜鹿人张角自称「黄天」，其部帅有三十六方，皆著黄巾，同日反叛。安平、甘陵人各执其王以应之。
==========================
《昭明文选》卷四十五〈对问设论辞序上·序上·三都赋序〉～2037～ 玄晏先生曰：古人称不歌而颂谓之赋。然则赋也者，所以因物造端，敷弘体理，欲人不能加也。引而申之，故文必极美；触类而长之，故辞必尽丽。然则美丽之文，赋之作也。昔之为文者，非苟尚辞而已，将以纽之王教，本乎劝戒也。自夏殷以前，其文隐没，靡得而详焉。唐·李善注「谧自序曰：始志乎学，而自号玄晏先生。」又唐·李善注引《臧荣绪晋书》曰：「皇甫谧，字士安，安定朝那人。年二十，始受书，得风痹疾，犹手不辍卷。举孝廉，不行，又辟著作，不应，卒于家。」
==========================
《周易》卷八《系辞下》 「黄帝、尧、舜，垂衣裳而天下治，盖取诸乾坤。」唐·孔颖达疏：「垂衣裳者，以前衣皮，其制短小，今衣丝麻布帛，所作衣裳其制长大，故云垂衣裳也。」
==========================
《韩非子》卷七〈说林上〉～43～ 管仲、隰朋从桓公伐孤竹，春往而冬反，迷惑失道。管仲曰：「老马之智可用也。」乃放老马而随之，遂得道焉。乃放老马而随之，遂得道。行山中无水，隰朋曰：「蚁冬居山之阳，夏居山之阴，蚁壤一寸而仞有水。」乃掘地，遂得水。以管仲之圣，而隰朋之智，至其所不知，不难师于老马与蚁，今人不知以其愚心而师圣人之智，不亦过乎。
==========================
《昭明文选》卷十二晋·木玄虚（华）《海赋》 「其垠则有天琛水怪，鲛人之室。」唐·张铣注：「鲛人，龙属，人状，居于水底。」
==========================
《史记》卷六十九〈苏秦列传〉 于是资苏秦车马金帛以至赵。而奉阳君已死，即因说赵肃侯曰：「天下卿相人臣及布衣之士，皆高贤君之行义，皆愿奉教陈忠于前之日久矣。虽然，奉阳君妒而君不任事，是以宾客游士莫敢自尽于前者。今奉阳君捐馆舍，君乃今复与士民相亲也，臣故敢进其愚虑。……臣闻明主绝疑去谗，屏流言之迹，塞朋党之门，故尊主广地彊兵之计臣得陈忠于前矣。故窃为大王计，莫如一韩、魏、齐、楚、燕、赵以从亲，以畔秦。……于是六国从合而并力焉。苏秦为从约长，并相六国。……北报赵王，乃行过雒阳，车骑辎重，诸侯各发使送之甚众，疑于王者。周显王闻之恐惧，除道，使人郊劳。苏秦之昆弟妻嫂侧目不敢仰视，俯伏侍取食。苏秦笑谓其嫂曰：「何前倨而后恭也？」嫂委蛇蒲服，以面掩地而谢曰：「见季子位高金多也。」苏秦喟然叹曰：「此一人之身，富贵则亲戚畏惧之，贫贱则轻易之，况众人乎！且使我有雒阳负郭田二顷，吾岂能佩六国相印乎！」
==========================
《淮南子》卷一〈原道训〉～25～ 凡人中寿七十岁，然而趋舍指凑，日以月悔也，以至于死，故蘧伯玉年五十而有四十九年非。汉·高诱注：「伯玉，卫大夫璩瑗也。今年则行是也，则还顾知去年之所行非也。岁岁悔之，以至于死，故有四十九年非，所谓月悔朔，日悔昨也。」 《庄子集释》卷八下〈杂篇·则阳〉～905～ 蘧伯玉行年六十而六十化，未尝不始于是之而卒诎之以非也，未知今之所谓是之非五十九非也。
==========================
《世说新语》下卷上《容止》 「王敬伦风姿似父，作侍中，加授桓公，公服从大门入。桓公望之，曰：『大奴固自有凤毛。』」南朝梁·刘孝标注：「大奴，王劭也。已见。《中兴书》曰：『劭美姿容，持仪操也。』」 《南齐书》卷三十六〈谢超宗列传〉～635～ 新安王子鸾，孝武帝宠子，超宗以选补王国常侍。王母殷淑仪卒，超宗作诔奏之，帝大嗟赏。曰：「超宗殊有凤毛，恐灵运复出。」
==========================
《楚辞·远游》 「使湘灵鼓瑟兮，令海若舞冯夷。」东汉·王逸注：「冯夷，河伯字也，水仙人也，《淮南》言：『冯夷得道以潜大川』」 《庄子》内篇·卷三上《大宗师》 「冯夷得之，以游大川。」唐·陆德明《经典释文》引晋·司马彪《清冷传》曰：「冯夷者，弘农华阴潼乡堤首里人，服八石，得水仙，为河伯。」 《搜神记》卷四～29～ 宋时弘农冯夷，华阴潼乡堤首人也。以八月上庚日渡河，溺死。天帝署为河伯。又五行书曰：「河伯以庚辰日死，不可治船远行，溺没不返。」
==========================
《世说新语笺疏》上卷下〈文学〉～273～ 桓宣武北征，袁虎时从，被责免官。会须露布文，唤袁倚马前令作。手不辍笔，俄得七纸，殊可观。东亭在侧，极叹其才。袁虎云：「当令齿舌閒得利。」南朝梁·刘孝标注引《文选集注》卷四十九〈三国名臣序赞注〉引臧荣绪《晋书》云：「袁宏好学，善属文，谢尚以为豫州别驾。桓温命为安西参军。温北讨，须露布文，呼宏使制。宏傍马前，手不辍，俄顷而就。」
==========================
《周易注疏》卷一〈乾〉～5～ 九五曰「飞龙在天，利见大人」，何谓也？子曰：「同声相应，同气相求。水流湿，火就燥，云从龙，风从虎，圣人作而万物睹。本乎天者亲上，本乎地者亲下，则各从其类也。」唐·孔颖达疏：「龙是水畜，云是水气，故龙吟则景云出，是云从龙也。虎是威猛之兽，风是震动之气，此亦是同类相感，故虎啸则谷风生，是风从虎也。」
==========================
《史记》卷二十八《封禅书》 「作鄜畤后九年，（秦）文公获若石云，于陈仓北阪城祠之。其神或岁不至，或岁数来，来也常以夜，光辉若流星，从东南来集于祠城，则若雄鸡，其声殷云，野鸡夜雊。以一牢祠，命曰陈宝。」唐·司马贞《史记索隐》引《列异传》云：「陈仓人得异物以献之，道遇二童子，云：『此名为媦，在地下食死人脑。』媦乃言云：『彼二童子名陈宝，得雄者王，得雌者伯。』乃逐童子，化为雉。秦穆公大猎，果获其雌，为立祠。」
==========================
《世说新语》下卷下《汰侈》 石崇与王恺争豪，并穷绮丽，以饰舆服。武帝，恺之甥也，每助恺。尝以一珊瑚树，高二尺许赐恺。枝柯扶疏，世罕其比。恺以示崇。崇视讫，以铁如意击之，应手而碎。恺既惋惜，又以为疾己之宝，声色甚厉。崇曰：「不足恨，今还卿。」乃命左右悉取珊瑚树，有三尺四尺，条干绝世，光彩溢目者六七枚，如恺许比甚众。恺惘然自失。
==========================
《毛诗正义》卷三之三〈国风·卫风·河广〉～39～ 谁谓河广，一苇杭之，谁谓宋远，跂予望之。 谁谓河广，曾不容刀，谁谓宋远，曾不崇朝。唐·孔颖达正义曰：「言一苇者，谓一束也，可以浮之水上而渡，若桴筏然，非一根苇也。」
==========================
《礼记注疏》卷十六〈月令〉～38～ 其祀灶，祭先肺。温风始至，蟋蟀居壁，鹰乃学习，腐草为萤。 《礼记注疏》卷十六〈月令〉～38～ 温风始至，蟋蟀居壁，鹰乃学习，腐草为萤。
==========================
《后汉书》卷三十一《廉范传》 廉范字叔度，京兆杜陵人，赵将廉颇之后也。……建初中，迁蜀郡太守，其俗尚文辩，好相持短长，范每厉以淳厚，不受偷薄之说。成都民物丰盛，邑宇逼侧，旧制禁民夜作，以防火灾，而更相隐蔽，烧者日属。范乃毁削先令，但严使储水而已。百姓为便，乃歌之曰：「廉叔度，来何暮？不禁火，民安作。平生无襦今五绔。」在蜀数年，坐法免归乡里。范世在边，广田地，积财粟，悉以赈宗族朋友。
==========================
《世说新语笺疏》下卷下〈假谲〉～85～ 魏武行役，失汲道，军皆渴，乃令曰：「前有大梅林，饶子，甘酸，可以解渴。」士卒闻之，口皆出水，乘此得及前源。
==========================
《列子集释》卷五〈汤问篇〉～77～ 薛谭学讴于秦青，未穷青之技，自谓尽之；遂辞归。秦青弗止；饯于郊衢，抚节悲歌，声振林木，响遏行云。薛谭乃谢求反，终身不敢言归。秦青顾谓其友曰：「昔韩娥东之齐，匮粮，过雍门，鬻歌假食。既去而馀音绕梁欐，三日不绝，左右以其人弗去。过逆旅，逆旅人辱之。韩娥因曼声哀哭，一里老幼悲愁，垂涕相对，三日不食。遽而追之。娥还，复为曼声长歌。一里老幼喜跃抃舞，弗能自禁，忘向之悲也。乃厚赂发之。故雍门之人至今善歌哭，放娥之遗声。」
==========================
《后汉书》卷五十二〈崔骃列传·（子）崔瑗〉～722～ 瑗字子玉，早孤，锐志好学，尽能传其父业。年十八，至京师，从侍中贾逵质正大义，逵善待之，瑗因留游学，遂明天官、历数、《京房易传》、六日七分。诸儒宗之。与扶风马融、南阳张衡特相友好。初，瑗兄章为州人所杀，瑗手刃报仇，因亡命。会赦，归家。家贫，兄弟同居数十年，乡邑化之。……岁中举茂才，迁汲令。在事数言便宜，为人开稻田数百顷。视事七年，百姓歌之。……汉安初，大司农胡广、少府窦章共荐瑗宿德大儒，从政有迹，不宜久在下位，由此迁济北相。……瑗高于文辞，尤善为书、记、箴、铭，所著赋、碑、铭、箴、颂、七苏、南阳文学官志、叹辞、移社文、悔祈、草书埶、七言，凡五十七篇。其南阳文学官志称于后世，诸能为文者皆自以弗及。瑗爱士，好宾客，盛脩肴膳，单极滋味，不问馀产。居常蔬食菜羹而已。家无担石储，当世清之。 《昭明文选》卷五十六〈箴铭诔上·铭·座右铭〉～2409～ 无道人之短，无说己之长。施人慎勿念，受施慎勿忘。世誉不足慕，唯仁为纪纲。隐心而后动，谤议庸何伤？无使名过实，守愚圣所臧。在贵不淄，暧暧内含光。柔弱生之徒，老氏诫刚强。行行鄙夫志，悠悠故难量。慎言节饮食，知足胜不祥。行之苟有恒，久久自芬芳。
==========================
《后汉书·律历志上》 候气之法，为室三重，户闭，涂衅必周，密布缇缦。室中以木为案，每律各一，内庳外高，从其方位，加律其上，以葭莩灰抑其内端，案历而候之。气至者灰动。其为气所动者其灰散，人及风所动者其灰聚。
==========================
《宋书》卷九十三《隐逸传·戴颙传》 戴颙字仲若，谯郡铚人也。父逵，兄勃，并隐遁有高名。颙年十六，遭父忧，几于毁灭，因此长抱羸患。以父不仕，复修其业。父善琴书，颙并传之，凡诸音律，皆能挥手。会稽剡县多名山，故世居剡下。颙及兄勃，并受琴于父，父没，所传之声，不忍复奏，各造新弄，勃五部，颙十五部。颙又制长弄一部，并传于世。中书令王绥常携宾客造之，勃等方进豆粥，绥曰：「闻卿善琴，试欲一听。」不答，绥恨而去。桐庐县又多名山，兄弟复共游之，因留居止。……高祖命为太尉行参军，琅邪王司马属，并不就。宋国初建，令曰：「前太尉参军戴颙、辟士韦玄，秉操幽遁，守志不渝，宜加旌引，以弘止退。并可散骑侍郎，在通直。」不起。太祖元嘉二年，诏曰：「新除通直散骑侍郎戴颙、太子舍人宗炳，并志托丘园，自求衡荜，恬静之操，久而不渝。颙可国子博士，炳可通直散骑侍郎。」东宫初建，又徵太子中庶子。十五年，徵散骑常侍，并不就。衡阳王义季镇京口，长史张邵与颙姻通，迎来止黄鹄山。山北有竹林精舍，林涧甚美，颙憩于此涧，义季亟从之游，颙服其野服，不改常度。为义季鼓琴，并新声变曲，其三调游弦、广陵、止息之流，皆与世异。太祖每欲见之，尝谓黄门侍郎张敷曰：「吾东巡之日，当宴戴公山也。」以其好音，长给正声伎一部。颙合何尝、白鹄二声，以为一调，号为清旷。
==========================
《庄子》内篇·卷一下《齐物论》 南郭子綦隐机而坐，仰天而嘘，荅焉似丧其耦。颜成子游立侍乎前，曰：「何居乎？形固可使如槁木，而心固可使如死灰乎？今之隐机者，非昔之隐机者也。」晋·郭象注：「死灰槁木，取其寂寞无情耳。夫任自然而忘是非者，其体中独任天真而已，又何所有哉！故止若立枯木，动若运槁枝，坐若死灰，行若游尘。动止之容，吾所不能一也；其于无心而自得，吾所不能二也。」
==========================
《世说新语笺疏》上卷下〈文学〉～268～ 袁虎少贫，尝为人佣载运租。谢镇西经船行，其夜清风朗月，闻江渚閒估客船上有咏诗声，甚有情致。所诵五言，又其所未尝闻，叹美不能已。即遣委曲讯问，乃是袁自咏其所作〈咏史诗〉。因此相要，大相赏得。南朝梁·刘孝标注引南朝宋·擅道鸾《续晋阳秋》曰：「虎少有逸才，文章绝丽，曾为〈咏史诗〉，是其风情所寄。少孤而贫，以运租为业。镇西谢尚，时镇牛渚，乘秋佳风月，率尔与左右微服泛江。会虎在运租船中讽咏，声既清会，辞文藻拔。非尚所曾闻，遂住听之，乃遣问讯。答曰：『是袁临汝郎诵诗，即其咏史之作也。』尚佳其率有胜致，即遣要迎，谈话申旦。自此名誉日茂。」 《晋书》卷九十二〈文苑列传·袁宏〉～239～ 袁宏字彦伯，侍中猷之孙也。父勖，临汝令。宏有逸才，文章绝美，曾为咏史诗，是其风情所寄。少孤贫，以运租自业。谢尚时镇牛渚，秋夜乘月，率尔与左右微服泛江。会宏在舫中讽咏，声既清会，辞又藻拔，遂驻听久之，遣问焉。答云：「是袁临汝郎诵诗。」即其咏史之作也。尚倾率有胜致，即迎升舟，与之谭论，申旦不寐，自此名誉日茂。
==========================
《史记》卷八十六〈刺客列传·荆轲〉～2528～ 荆轲既至燕，爱燕之狗屠及善击筑者高渐离。荆轲嗜酒，日与狗屠及高渐离饮于燕市，酒酣以往，高渐离击筑，荆轲和而歌于市中，相乐也，已而相泣，旁若无人者。荆轲虽游于酒人乎，然其为人沈深好书；其所游诸侯，尽与其贤豪长者相结。其之燕，燕之处士田光先生亦善待之，知其非庸人也。……其明年，秦并天下，立号为皇帝。于是秦逐太子丹、荆轲之客，皆亡。
==========================
《尚书》卷五〈虞书·益稷〉～67～ 帝曰：「吁！臣哉邻哉！邻哉臣哉！」禹曰：「俞。」帝曰：「臣作朕股肱耳目：予欲左右有民，汝翼。予欲宣力四方，汝为。予欲观古人之象，日、月、星辰、山、龙、华虫、作会，宗?、藻、火、粉米、黼、黻、絺绣，以五采彰施于五色，作服，汝明。予欲闻六律、五声、八音，在治忽，以出纳五言，汝听。予违，汝弼；汝无面从，退有后言。钦四邻，庶顽谗说，若不在时，侯以明之，挞以记之；书用识哉，欲并生哉。工以纳言，时而扬之；格则承之庸之，否则威之。」禹曰：「俞哉，帝！光天之下，至于海隅苍生，万邦黎献，共惟帝臣。惟帝时举，敷纳以言，明庶以功，车服以庸。谁敢不让，敢不敬应？帝不时敷，同日奏、罔功。无若丹朱傲，惟慢游是好，敖虐是作，罔昼夜??；罔水行舟，朋淫于家，用殄厥世。予创若时，娶于涂山，辛壬癸甲；启呱呱而泣，予弗子，惟荒度土功。弼成五服，至于五千；州十有二师，外薄四海，咸建五长。各迪有功，苗顽弗即工。帝其念哉。」帝曰：「迪朕德，时乃功惟叙。皋陶方祗厥叙，方施象刑，惟明。」夔曰戛击鸣球，搏拊琴瑟以咏，祖考来格，虞宾在位，群后德让。下管鼗鼓，合止祝柷，笙镛以间；鸟兽跄跄。《箫韶》九成，凤皇来仪。夔曰：「于！予击石拊石，百兽率舞，庶尹允谐。」帝庸作歌，曰：「敕天之命，惟时惟几。」乃歌曰：「股肱喜哉，元首起哉，百工熙哉。」皋陶拜手稽首，扬言曰：「念哉！率作兴事，慎乃宪，钦哉！屡省乃成，钦哉！」乃赓载歌曰：「元首明哉，股肱良哉，庶事康哉！」又歌曰：「元首丛脞哉，股肱惰哉，万事堕哉！」帝拜曰：「俞，往钦哉！」 《尚书》卷五〈虞书·益稷〉～67～ 帝曰：「臣作朕股肱耳目：予欲左右有民，汝翼。予欲宣力四方，汝为。予欲观古人之象，日、月、星辰、山、龙、华虫、作会，宗?、藻、火、粉米、黼、黻、絺绣，以五采彰施于五色，作服，汝明。予欲闻六律、五声、八音，在治忽，以出纳五言，汝听。予违，汝弼；汝无面从，退有后言。钦四邻，庶顽谗说，若不在时，侯以明之，挞以记之；书用识哉，欲并生哉。工以纳言，时而扬之；格则承之庸之，否则威之。」唐·孔颖达疏：「君为元首臣为股肱耳目大体如一身也。」 《史记》卷二〈夏本纪〉～79～ 禹曰：「于，帝！慎乃在位，安尔止。辅德，天下大应。清意以昭待上帝命，天其重命用休。」帝曰：「吁，臣哉，臣哉！臣作朕股肱耳目。予欲左右有民，女辅之。余欲观古人之象。日月星辰，作文绣服色，女明之。予欲闻六律五声八音，来始滑，以出入五言，女听。予即辟，女匡拂予。女无面谀。退而谤予。敬四辅臣。诸众谗嬖臣，君德诚施皆清矣。」禹曰：「然。帝即不时，布同善恶则毋功。」
==========================
《后汉书》卷十七〈冯岑贾列传·溤异〉～64～ 异为人谦退不伐，行与诸将相逢，辄引车避道。进止皆有表识，军中号为整齐。每所止舍，诸将并坐论功，异常独屏树下，军中号曰「大树将军」。及破邯郸，乃更部分诸将，各有配隶。军士皆言愿属大树将军，光武以此多之。别击破铁胫于北平，又降匈奴于林闟顿王，[六]因从平河北。 《东观汉记校注》卷九〈冯异传〉～33～ 冯异，字公孙，为人谦退，与诸将相逢，辄引车避道。每止顿，诸将共论功伐，异常屏止树下，军中号「大树将军」。
==========================
《后汉书》卷八十三〈逸民列传·严光〉～2764～ 严光字子陵，一名遵，会稽馀姚人也。少有高名，与光武同游学。及光武即位，乃变名姓，隐身不见。帝思其贤，乃令以物色访之。后齐国上言：「有一男子，披羊裘钓泽中。」帝疑其光，乃备安车玄纁，遣使聘之。三反而后至。舍于北军，给床褥，太官朝夕进膳。除为谏议大夫，不屈，乃耕于富春山，后人名其钓处为严陵濑焉。建武十七年，复特徵，不至。年八十，终于家。帝伤惜之，诏下郡县赐钱百万、谷千斛。 《水经注》卷四十〈渐江水〉～3283～ 会贞按：《后汉书·严光传》，字子陵。光武除为谏议大夫，不屈，乃耕于富春山。后人名其钓处为严陵濑。《注》引顾野王《舆地志》，七里濑在东阳江下，与严陵濑相接，有严山。桐庐县南有严子陵渔钓处，今山边有石，上平，可坐十人，临水，名为严陵钓坛也。《元和志》，严子陵钓台在桐庐县西三十里，浙江北岸。即今桐庐县西。 《后汉书》卷八十三《逸民传·严光传》 「除为谏议大夫，不屈，乃耕于富春山，后人名其钓处为严陵濑焉。」唐·李贤注引顾野王《舆地志》：「桐庐县南有严子陵渔钓处，今山边有石，上平，可坐十人，临水，名为『严陵钓坛』也。」
==========================
《晋书》卷六十二〈祖逖列传〉～694～ 与司空刘琨俱为司州主簿，情好绸缪，共被同寝。中夜闻荒鸡鸣，蹴琨觉曰：「此非恶声也。」因起舞。逖、琨并有英气，每语世事，或中宵起坐，相谓曰：「若四海鼎沸，豪杰并起，吾与足下当相避于中原耳。」
==========================
《史记》卷九十七〈郦生陆贾列传·郦生〉～269～ 郦生食其者，陈留高阳人也。好读书，家贫落魄，无以为衣食业，为里监门吏。然县中贤豪不敢役，县中皆谓之狂生。……初，沛公引兵过陈留，郦生踵军门上谒曰：「高阳贱民郦食其，窃闻沛公暴露，将兵助楚讨不义，敬劳从者，愿得望见，口画天下便事。」使者入通，沛公方洗，问使者曰：「何如人也？」使者对曰：「状貌类大儒，衣儒衣，冠侧注。」沛公曰：「为我谢之，言我方以天下为事，未暇见儒人也。」使者出谢曰：「沛公敬谢先生，方以天下为事，未暇见儒人也。」郦生瞋目案剑叱使者曰：「走！复入言沛公，吾高阳酒徒也，非儒人也。」使者惧而失谒，跪拾谒，还走，复入报曰：「客，天下壮士也，叱臣，臣恐，至失谒。曰『走！复入言，而公高阳酒徒也』。」沛公遽雪足杖矛曰：「延客入！」
==========================
《战国策》卷十六〈楚策三·苏秦之楚三日〉～538～ 苏秦之楚，三日乃得见乎王。谈卒，辞而行。楚王曰：「寡人闻先生，若闻古人。今先生乃不远千里而临寡人，曾不肯留，愿闻其说。」对曰：「楚国之食贵于玉，薪贵于桂，谒者难得见如鬼，王难得见如天帝。今令臣食玉炊桂，因鬼见帝。」王曰：「先生就舍，寡人闻命矣。」 《昭明文选》卷二十九〈诗己·杂诗上·杂诗十首〉～383～ 〈杂诗十首〉其十：「黑蜧跃重渊，商羊舞野庭。飞廉应南箕，丰隆迎号屏。云根临八极，雨足洒四溟。霖沥过二旬，散漫亚九龄。阶下伏泉涌，堂上水衣生。洪潦浩方割，人怀昏垫情。沈液漱陈根，绿叶腐秋茎。里无曲突烟，路无行轮声。环堵自颓毁，垣闾不隐形。尺烬重寻桂，红粒贵瑶琼。君子守固穷，在约不爽贞。虽荣田方赠，为沟壑名。取志于陵子，比足黔娄生。」
==========================
《史记》卷 一百一十一〈卫将军骠骑列传〉～2939～ 骠骑将军为人少言不泄，有气敢任。天子尝欲教之孙吴兵法，对曰：「顾方略何如耳，不至学古兵法。」天子为治第，令骠骑视之，对曰：「匈奴未灭，无以家为也。」由此上益重爱之。
==========================
《玉台新咏》卷一东汉·张衡《同声歌》 众夫所希见，天老教轩皇。 《史记》卷一〈五帝本纪·黄帝〉～ 黄帝者，少典之子，姓公孙，名曰轩辕。生而神灵，弱而能言，幼而徇齐，长而敦敏，成而聪明。轩辕之时，神农氏世衰。诸侯相侵伐，暴虐百姓，而神农氏弗能征。于是轩辕乃习用干戈，以征不享，诸侯咸来宾从。而蚩尤最为暴，莫能伐。炎帝欲侵陵诸侯，诸侯咸归轩辕。轩辕乃修德振兵，治五气，蓺五种，抚万民，度四方，教熊罴貔貅貙虎，以与炎帝战于阪泉之野。三战，然后得其志。蚩尤作乱，不用帝命。于是黄帝乃徵师诸侯，与蚩尤战于涿鹿之野，遂禽杀蚩尤。而诸侯咸尊轩辕为天子，代神农氏，是为黄帝。天下有不顺者，黄帝从而征之，平者去之，披山通道，未尝宁居。
==========================
《昭明文选》卷二十五〈诗丁·赠答三·重赠卢谌〉～75～ 握中有悬璧，本自荆山璆。惟彼太公望，昔在渭滨叟。邓生何感激，千里来相求。白登幸曲逆，鸿门赖留侯。重耳任五贤，小白相射钩。苟能隆二伯，安问党与雠？中夜抚枕叹，想与数子游。吾衰久矣夫，何其不梦周？谁云圣达节，知命故不忧。宣尼悲获麟，西狩涕孔丘。功业未及建，夕阳忽西流。时哉不我与，去乎若云浮。朱实陨劲风，繁英落素秋。狭路倾华盖，骇驷摧双辀。何意百鍊刚，化为绕指柔。唐·李善注引应劭《汉书注》曰：「说者以金取坚刚，百鍊不耗。」唐·吕延济注：「百鍊之铁坚刚，而今可绕指，自喻经破败而至柔弱也。」
==========================
《昭明文选》卷四十〈弹事笺奏记·笺·答东阿王笺〉～823～ 琳死罪死罪。昨加恩辱命，并示龟赋，披览粲然。君侯体高世之才，秉青萍干将之器，拂钟无声，应机立断。唐·吕延济注：「青萍、干将皆剑名也。」 晋·葛洪《抱朴子·外篇·博喻》 艎、鹢首，涉川之良器也；棹之以北狄，则沈漂于波流焉。蒲梢、汗血，迅趋之骏足也；御非造父，则倾偾于崄涂焉。青萍、豪曹，剡锋之精绝也；操者非羽、越，则有自伤之患焉。劲兵锐卒，拨乱之神物也；用者非明哲，则速自焚之祸焉。
==========================
《昭明文选》卷二十九〈诗己·杂诗上·古诗十九首〉～343～ 〈古诗十九首〉其一：「行行重行行，与君生别离。相去万馀里，各在天一涯。道路阻且长，会面安可知？胡马依北风，越鸟巢南枝。相去日已远，衣带日已缓。浮云蔽白日，游子不顾反。思君令人老，岁月忽已晚。弃捐勿复道，努力加餐饭。」唐·李善注《韩诗外传》曰：「诗曰：『代马依北风，飞鸟栖故巢。』皆不忘本之谓也。」
==========================
东汉·赵晔《吴越春秋》卷四《阖闾内传》 干将者，吴人也，与欧冶子同师，俱能为剑。……风湖子曰：「臣闻越王元常使欧冶子造剑五枚以示薛烛，烛对曰：『鱼肠剑逆理不顺，不可服也，臣以杀君，子以杀父。』故阖闾以杀王僚。」
==========================
《文心雕龙·丽辞》 「自扬马张蔡，崇盛丽辞。」 《文心雕龙·程器》 「彼扬马之徒，有文无质，所以终乎下位。」 《文心雕龙·辨骚》 「是以枚贾追风以入丽，马扬沿波而得奇。」
==========================
《世说新语笺疏》中卷上〈识鉴〉～408～ 「车胤父作南平郡功曹，太守王胡之避司马无忌之难，置郡于酆阴。是时胤十馀岁，胡之每出，尝于篱中见而异焉。谓胤父曰：『此儿当致高名。』后游集，恒命之。胤长，又为桓宣武所知。清通于多士之世，官至选曹尚书。」南朝梁·刘孝标注：「《续晋阳秋》曰：胤字武子，南平人。父育，为郡主簿。太守王胡之有知人识，裁见，谓其父曰：『此儿当成卿门户，宜资令学问。』胤就业恭勤，博览不倦。家贫不常得油，夏月则练囊盛数十萤火以继日焉。及长，风姿美劭，机悟敏率。桓温在荆州取为从事，一岁至治中。胤既博学多闻，又善于激赏，当时每有盛坐，胤必同之，皆云：『无车公不乐。』太傅谢公游集之日，开筵以待之。累迁丹阳尹、护军将军、吏部尚书。」 《晋书》卷八十三〈车胤列传〉～277～ 车胤字武子，南平人也。曾祖浚，吴会稽太守。父育，郡主簿。太守王胡之名知人，见胤于童幼之中，谓胤父曰：「此儿当大兴卿门，可使专学。」胤恭勤不倦，博学多通。家贫不常得油，夏月则练囊盛数十萤火以照书，以夜继日焉。及长，风姿美劭，机悟敏速，甚有乡曲之誉。桓温在荆州，辟为从事，以辩识义理深重之。引为主簿，稍迁别驾、征西长史，遂显于朝廷。时惟胤与吴隐之以寒素博学知名于世。又善于赏会，当时每有盛坐而胤不在，皆云：「无车公不乐。」谢安游集之日，辄开筵待之。
==========================
《后汉书》卷八十下《文苑传·边让传》 边让字文礼，陈留浚仪人也。少辩博，能属文。作章华赋，虽多淫丽之辞，而终之以正，亦如相如之讽也。……议郎蔡邕深敬之，以为让宜处高任，乃荐于何进曰：「伏惟幕府初开，博选清英，华发旧德，并为元龟。虽振鹭之集西雍，济济之在周庭，无以或加。窃见令史陈留边让，天授逸才，聪明贤智。……。使让生在唐、虞，则元、凯之次，运值仲尼，则颜、冉之亚，岂徒俗之凡偶近器而已者哉！阶级名位，亦宜超然，若复随辈而进，非所以章伟之高价，昭知人之绝明也。」
==========================
《国语·楚语上》 「晋卿不若楚，其大夫则贤，其大夫皆卿材也。若杞梓、皮革焉，楚实遗之，虽楚有材，不能用也。」三国吴·韦昭注：「杞梓，良材也。」
==========================
《太平御览》卷九六七 《汉旧仪》曰：《山海经》称：东海之中，度朔山，山上有大桃，屈蟠三千里。 《艺文类聚》卷八十六 东海有山。名度索山。有大桃树。屈盘三千里。曰蟠桃。○
==========================
《史记》卷一《五帝本纪·黄帝本纪》 蚩尤作乱，不用帝命。于是黄帝乃徵师诸侯，与蚩尤战于涿鹿之野，遂禽杀蚩尤。 《古今注》卷上《舆服》 大驾指南车，起于黄帝。帝与蚩尤战于逐鹿之野，蚩尤作大雾，士皆迷四方。
==========================
《后汉书》卷六十九《何进传》 苗谓进曰：「始共从南阳来，俱以贫贱，依省内以致贵富。国家之事，亦何容易！覆水不可收。宜深思之，且与省内和也。」
==========================
《昭明文选》卷二十三〈诗丙·咏怀·咏怀诗十七首〉～07～ 〈咏怀诗十七首〉其九：「昔闻东陵瓜，近在青门外。连轸距阡陌，子母相拘带。五色曜朝日，嘉宾四面会。」唐·李善注：「《汉书》曰：『霸城门，民间所谓青门也。』」
==========================
《汉书》卷五十四〈李广苏建列传·李广列传〉～2448～ 大将军阴受上指，以为李广数奇，毋令当单于，恐不得所欲。是时公孙敖新失侯，为中将军，大将军亦欲使敖与俱当单于，故徙广。广知之，固辞。大将军弗听，令长史封书与广之莫府，曰：「急诣部，如书。」广不谢大将军而起行，意象愠怒而就部，引兵与右将军食其合军出东道。惑失道，后大将军。大将军与单于接战，单于遁走，弗能得而还。南绝幕，乃遇两将军。广已见大将军，还入军。大将军使长史持糒醪遗广，因问广、食其失道状，曰：「青欲上书报天子失军曲折。」广未对。大将军长史急责广之莫府上簿。广曰：「诸校尉亡罪，乃我自失道。吾今自上簿。」 《史记》卷一百九〈李将军列传〉 初，广之从弟李蔡与广俱事孝文帝。景帝时，蔡积功劳至二千石。孝武帝时，至代相。以元朔五年为轻车将车，从大将军击右贤王，有功中率，封为乐安侯。元狩二年中，代公孙弘为丞相。蔡为人在下中，名声出广下甚远，然广不得爵邑，官不过九卿，而蔡为列侯，位至三公。诸广之军吏及士卒或取封侯。广尝与望气王朔燕语，曰：「自汉击匈奴而广未尝不在其中，而诸部校尉以下，才能不及中人，然以击胡军功取侯者数十人，而广不为后人，然无尺寸之功以得封邑者，何也？岂吾相不当侯邪？且固命也？」朔曰：「将军自念，岂尝有所恨乎？」广曰：「吾尝为陇西守，羌尝反，吾诱而降，降者八百馀人，吾诈而同日杀之。至今大恨独此耳。」朔曰：「祸莫大于杀已降，此乃将军所以不得侯者也。」后二岁，大将军、骠骑将军大出击匈奴，广数自请行。天子以为老，弗许；良久乃许之，以为前将军。是岁，元狩四年也。广既从大将军青击匈奴，既出塞，青捕虏知单于所居，乃自以精兵走之，而令广并于右将军军，出东道。东道少回远，而大军行水草少，其势不屯行。广自请曰：「臣部为前将军，今大将军乃徙令臣出东道，且臣结发而与匈奴战，今乃一得当单于，臣愿居前，先死单于。」大将军青亦阴受上诫，以为李广老，数奇，毋令当单于，恐不得所欲。三国魏·孟康曰：「奇，只不耦也。」唐·颜师古曰：「言广命只不耦合也。孟说是矣。」
==========================
《艺文类聚》卷九十〈鸟部上·鸟〉～556～ 《罗含传》曰：含少时昼卧，忽梦一鸟，文色异常，飞来入口，含因惊起。心胸间如吞物，意甚怪之。叔母谓曰：「鸟有文章，汝后必有文章此吉祥也。」含于是才藻日新。 《晋书》卷九十二《文苑传·罗含传》 罗含字君章，桂阳耒阳人也。曾祖彦，临海太守。父绥，荥阳太守。含幼孤，为叔母朱氏所养。少有志尚，尝昼卧，梦一鸟文彩异常，飞入口中，因惊起说之。朱氏曰：「鸟有文彩，汝后必有文章。」自此后藻思日新。弱冠，州三辟，不就。含父尝宰新淦，新淦人杨羡后为含州将，引含为主簿，含傲然不顾，羡招致不已，辞不获而就焉。及羡去职，含送之到县。新淦人以含旧宰之子，咸致赂遗，含难违而受之。及归，悉封置而去。由是远近推服焉。
==========================
《后汉书》卷十下《皇后纪下》附《世祖五女》 皇女致，三年封沁水公主，适高密侯邓乾。 《后汉书》卷二十三《窦融传》附《窦宪传》 宪字伯度。父勋被诛，宪少孤。建初二年，女弟立为皇后，拜宪为郎，稍迁侍中、虎贲中郎将；弟笃，为黄门侍郎。兄弟亲幸，并侍宫省，赏赐累积，宠贵日盛，自王、主及阴、马诸家，莫不畏惮。宪恃宫掖声埶，遂以贱直请夺沁水公主园田，主逼畏，不敢计。
==========================
《史记》卷六十三《老子韩非列传》 「老子脩道德，其学以自隐无名为务。居周久之，见周之衰，乃遂去。至关，关令尹喜曰：『子将隐矣，彊为我著书。』于是老子乃著书上下篇，言道德之意五千馀言而去，莫知其所终。」唐·司马贞《史记索隐》引《列仙传》：「老子西游，关令尹喜望见有紫气浮关，而老子果乘青牛而过也。」
==========================
《春秋左传·昭公十年》 居其维首，而有妖星焉，告邑姜也。邑姜晋之妣也，天以七纪。戊子，逢公以登，星斯于是乎出。」晋·杜预注：「妖星在婺女，齐得岁，故知祸归邑姜。」「逢公将死，妖星出婺女，时非岁星所在，故齐自当祸，而以戊子日卒。」 《汉书》卷二十六《天文志》 不出三年，其下有军，及失地，若国君丧。 《晋书》卷十二《天文志中》 妖星：一曰彗星，所谓扫星。本类星，末类彗，小者数寸，长或竟天。见则兵起，大水。主扫除，除旧布新。有五色，各依五行本精所主。史臣案，彗体无光，傅日而为光，故夕见则东指，晨见则西指。在日南北，皆随日光而指。顿挫其芒，或长或短，光芒所及则为灾。二曰孛星，彗之属也。偏指曰彗，芒气四出曰孛。孛者，孛孛然非常，恶气之所生也。内不有大乱，则外有大兵，天下合谋，闇蔽不明，有所伤害。晏子曰：「君若不改，孛星将出，彗星何惧乎！」由是言之，灾甚于彗。三曰天棓，一名觉星。本类星，末锐长四丈。或出东北方西方，主奋争。四曰天枪。其出不过三月，必有破国乱君，伏死其辜。殃之不尽，当为旱饥暴疾。
==========================
《汉书》卷七十四〈魏相丙吉列传·丙吉〉～342～ 丙吉字少卿，鲁国人也。治律令，为鲁狱史。积功劳，稍迁至廷尉右监。坐法失官，归为州从事。……吉本起狱法小吏，后学诗、礼，皆通大义。及居相位，上宽大，好礼让。掾史有罪臧，不称职，辄予长休告，终无所案验。客或谓吉曰：「君侯为汉相，奸吏成其私，然无所惩艾。」吉曰：「夫以三公之府有案吏之名，吾窃陋焉。」后人代吉，因以为故事，公府不案吏，自吉始。……于官属掾史，务掩过扬善。吉驭吏耆酒，数逋荡，尝从吉出，醉欧丞相车上。西曹主吏白欲斥之，吉曰：「以醉饱之失去士，使此人将复何所容？西曹地忍之，此不过污丞相车茵耳。」遂不去也。此驭吏边郡人，习知边塞发命警备事，尝出，适见驿骑持赤白囊，边郡发命书驰来至。驭吏因随驿骑至公车刺取，知虏入云中、代郡，遽归府见吉白状，因曰：「恐虏所入边郡，二千石长吏有老病不任兵马者，宜可豫视。」吉善其言，召东曹案边长吏，琐科条其人。未已，诏召丞相、御史，问以虏所入郡吏，吉具对。御史大夫卒遽不能详知，以得谴让。而吉见谓忧边思职，驭吏力也。吉乃叹曰：「士亡不可容，能各有所长。向使丞相不先闻驭吏言，何见劳勉之有？」掾史繇是益贤吉。
==========================
《老子》第五十八章 祸，福之所倚；福，祸之所伏。熟知其极？
==========================
《尚书·周书·牧誓》 王曰：「古人有言曰：『牝鸡无晨。牝鸡之晨，惟家之索。』今商王受，惟妇言是用。昏弃厥肆祀，弗答；昏弃厥遗王父母弟，不迪。乃惟四方之多罪逋逃，是崇是长，是信是使，是以为大夫卿士；俾暴虐于百姓，以奸宄于商邑。今予发，惟恭行天之罚。今日之事，不愆于六步、七步，乃止齐焉。夫子勖哉！不愆于四伐、五伐、六伐、七伐，乃止齐焉。勖哉夫子！尚桓桓，如虎如貔、如熊如罴，于商郊；弗迓克奔，以役西土。勖哉夫子！尔所弗勖，其于尔躬有戮！」旧题汉·孔安国传：「貔，执夷虎属也，四兽皆猛健，欲使士众法之奋击于牧野。」
==========================
《国语》卷四《鲁语上》 「室如悬磬，野无青草，何恃而不恐？」三国吴·韦昭注：「悬磬，言鲁府藏空虚如悬磬也；野无青草，旱甚也。」 《春秋左传·僖公二十六年》 「齐侯曰：『室如悬罊，野无青草，何恃而不恐？』」唐·陆德明《经典释文》：「罄，亦作磬。」
==========================
《战国策》卷十四《楚策一》 楚王曰：「……寡人卧不安席，食不甘味，心摇摇如悬旌，而无所终薄。今君欲一天下，安诸侯，存危国，寡人谨奉社稷以从。」
==========================
《艺文类聚》卷七十九 晋·伏琛《三齐略记》：始皇作石桥，欲过海观日出处。于时有神人，能驱石下海，城阳一山石，尽起立，嶷嶷东倾，状似相随而去。云石去不速，神人辄鞭之，尽流血，石莫不悉赤，至今犹尔。
==========================
《昭明文选》卷十九续〈诗甲·补亡·补亡诗六首〉～905～ 〈补亡诗六首：南陔〉：「循彼南陔，言采其兰。」唐·李善注：「采兰以自芬香也。循陔以采香草者，将以供养其父母，喻人求珍异以归。」
==========================
旧题汉·郭宪《别国洞冥记》卷一 建元二年，帝起腾光台。……东方朔再拜于帝前曰：「臣东游万林之野，获九色凤雏。」 《三国志》卷三十七《蜀书·庞统传》 「庞统字士元，襄阳人也。少时朴钝，未有识者。颍川司马徽清雅有知人鉴，统弱冠往见徽，徽采桑于树上，坐统在树下，共语自昼至夜。徽甚异之，称统当南州士之冠冕，由是渐显。」南朝宋·裴松之注：「《襄阳记》曰：诸葛孔明为卧龙，庞士元为凤雏，司马德操为水镜，皆庞德公语也。」
==========================
《晋书》卷三十四《羊祜传》 「羊祜字叔子，泰山南城人也。」「帝将有灭吴之志，以祜为都督荆州诸军事、假节，散骑常侍、卫将军如故。祜率营兵出镇南夏，开设庠序，绥怀远近，甚得江汉之心。」「祜卒二岁而吴平，群臣上寿，帝执爵流涕曰：『此羊太傅之功也。』」
==========================
《诗经·鲁颂·泮水》 「憬彼淮夷，来献其琛。元龟象齿，大赂南金。」唐·孔颖达疏：「又广贿我以南方之金。」 《昭明文选》卷三十晋·张孟阳（载）《拟四愁诗》 我所思兮在营州，欲往从之路阻脩。登崖远望涕泗流，我之怀矣心伤忧。佳人遗我绿绮琴，何以赠之双南金。愿因流波超重深，终然莫致增永吟。
==========================
《昭明文选》卷二十四〈诗丙·赠答二·为顾彦先赠妇二首〉～49～ 辞家远行游，悠悠三千里。京洛多风尘，素衣化为缁。脩身悼忧苦，感念同怀子。隆思辞心曲，沈欢滞不起。欢沈难克兴，心乱谁为理？愿假归鸿翼，翻飞浙江汜。
==========================
《战国策》卷十七〈楚四·庄辛谓楚襄王〉 王独不见夫蜻蛉乎？六足四翼，飞翔乎天地之间，俛啄而食之，仰承甘露而饮之，自以为无患，与人无争也。不知夫五尺童子，方将调铅胶丝，加己乎四仞之上，而下为蝼蚁食也。蜻蛉其小者也，黄雀因是以。俯噣白粒，仰栖茂树，鼓翅奋翼，自以为无患，与人无争也。不知夫公子王孙，左挟弹，右摄丸，将加己乎十仞之上，以其类为招。昼游乎茂树，夕调乎酸咸，倏忽之间，坠于公子之手。夫雀其小者也，黄鹄因是以。 。……。彼礛磻，引微缴，折清风而抎矣。故昼游乎江河，夕调乎鼎鼐。夫黄鹄其小者也，蔡圣侯之事因是以。南游乎高陂，北陵乎巫山，饮茹溪流，食湘波之鱼，左抱幼妾，右拥嬖女，与之驰骋乎高蔡之中，而不以国家为事。不知夫子发方受命乎宣王，系己以朱丝而见之也。蔡圣侯之事其小者也，君王之事因是以。左州侯，右夏侯，辈从鄢陵君与寿陵君，饭封禄之粟，而戴方府之金，与之驰骋乎云梦之中，而不以天下国家为事。不知夫穰侯方受命乎秦王，填黾塞之内，而投己乎黾塞之外。
==========================
《艺文类聚》卷三〈岁时部上·春〉～40～ 《易纬通卦验》曰：震，东方也。主春分，日出青气，出直震，此正气出也。气出右，万物半死。气出左，蛟龙出。震气不至，则岁中少雷，万物华而不实，人民疾热，应在其冲。 《楚辞补注》卷一〈离骚经·王逸序〉～30～ 溘吾游此春宫兮，折琼枝以继佩。汉·王逸注：「溘，奄也。春宫，东方青帝舍也。」 《太平御览》卷十八〈时序部三·春上〉～29～ 《月令》曰：「正月之节，日在虚，昏昂中，晓心中，斗建寅位之初，其日甲乙，其帝太皞，其神句芒。」注：「昔太皞氏以木德继天而王，故为春帝。」 《楚辞补注》卷二〈九歌·东皇太一〉～57～ 汉·王逸注：「太一，星名，天之尊神。祠在楚东，以配东帝，故云东皇。」 《淮南子》卷三〈天文训〉～88～ 东方，木也，其帝太皞，其佐句芒，执规而治春。
==========================
《昭明文选》卷三十八南朝梁·任彦升（昉）《为萧扬州荐士表》 「至乃集萤映雪，编蒲缉柳。」唐·李善注引《孙氏世录》曰：「孙康家贫，常映雪读书，清介交游不杂。」
==========================
《春秋左传正义》卷二十六〈成公·传十年〉～450～ 晋侯梦大厉，被发及地，搏膺而踊，曰：「杀余孙，不义。余得请于帝矣！」坏大门及寝门而入。公惧，入于室，又坏户。公觉，召桑田巫。巫言如梦。公曰：「何如？」曰：「不食新矣。」公疾病，求医于秦。秦伯使医缓为之，未至，公梦疾为二竖子，曰：「彼良医也，惧伤我，焉逃之？」其一曰：「居肓之上，膏之下，若我何？」医至，曰：「疾不可为也，在肓之上，膏之下，攻之不可，达之不及，药不至焉，不可为也。」公曰：「良医也！」厚为之礼而归之。六月丙午，晋侯欲麦，使甸人献麦，馈人为之，召桑田巫示而杀之。将食，张如厕，陷而卒。小臣有晨梦负公以登天，及日中，负晋侯出诸厕，遂以为殉。
==========================
《后汉书》卷八十三〈逸民列传·法真〉～2774～ 辟公府，举贤良，皆不就。同郡田弱荐真曰：「处士法真，体兼四业，学穷典奥，幽居恬泊，乐以忘忧，将蹈老氏之高踪，不为玄纁屈也。臣愿圣朝就加衮职，必能唱清庙之歌，致来仪之凤矣。」会顺帝西巡，弱又荐之。帝虚心欲致，前后四徵。真曰：「吾既不能遁形远世，岂饮洗耳之水哉？」遂深自隐绝，终不降屈。友人郭正称之曰：「法真名可得闻，身难得而见，逃名而名我随，避名而名我追，可谓百世之师者矣！」乃共刊石颂之，号曰玄德先生。年八十九，中平五年，以寿终。
==========================
《南史》卷五《齐本纪下·废帝东昏侯纪》 又凿金为莲华以帖地，令潘妃行其上，曰：「此步步生莲华也。」涂壁皆以麝香，锦幔珠帘，穷极绮丽。
==========================
《尚书》卷七〈夏书·五子之歌〉～0～ 其三曰：惟彼陶唐，有此冀方。今失厥道，乱其纪纲，乃厎灭亡。旧题汉·孔安国传：「陶唐，帝尧氏，都冀州，统天下四方。」
==========================
东汉·赵岐《三辅决录》 长陵田凤，字季宗，为尚书郎，仪貌端正。入奏事，灵帝目送之，因题殿柱曰：「堂堂乎张，京兆田郎。」（据《二酉堂丛本》）
==========================
《太平御览》卷二六三 谢承《后汉书》曰：「周景为豫州，辟陈蕃为别驾。不就。景题别驾舆曰：「陈仲举座也。」不复更辟。蕃惶惧，起视职。
==========================
《晋书》卷三十六《卫瓘传》 咸宁初，徵拜尚书令，加侍中。性严整，以法御下，视尚书若参佐，尚书郎若掾属。瓘学问深博，明习文艺，与尚书郎敦煌索靖俱善草书，时人号为「一台二妙」。
==========================
《汉官仪》 尚书郎怀香握兰，趋走丹墀。（据《汉学堂丛》本）
==========================
《世说新语》中卷下《赏誉》 「谢子微见许子将兄弟曰：『平舆之渊，有二龙焉。』」南朝梁·刘孝标注：「《汝南先贤传》曰：『谢甄字子微，汝南邵陵人。明识人伦，虽郭林宗不及甄之鉴也。见许子将兄弟弱冠时，则曰：「平舆之渊有二龙。」仕为豫章从事。许虔字子政，平舆人。体尚高洁，雅正宽亮，谢子微见虔兄弟叹曰：「若许子政者，干国之器也。」虔弟劭，声未发时，时人以谓不如虔。虔恒抚髀称劭，自以为不及也。释褐为郡功曹，黜奸废恶，一郡肃然。年三十五卒。』《海内先贤传》曰：『许劭字子将，虔弟也。山峙渊停，行应规表。邵陵谢子微高才远识，见劭十岁（十八岁？）时，叹曰：「此乃希世之伟人也。」』」
==========================
《淮南子》卷三《天文训》 昔者共工与颛顼争为帝，怒而触不周之山，天柱折，地维绝。天倾西北，故日月星辰移焉；地不满东南，故水潦尘埃归焉。天道曰圆，地道曰方。方者主幽，圆者主明。明者，吐气者也，是故火曰外景；幽者，含气者也，是故水曰内景。 旧题汉·东方朔《神异经·中荒经》 昆崙有铜柱焉，其高入天，所谓天柱也。围三千里，圆周如削。下有回屋，仙人九府治。
==========================
《晋书》卷九十二〈文苑列传·左思〉～2376～ 造齐都赋，一年乃成。复欲赋三都，会妹芬入宫，移家京师，乃诣著作郎张载访岷邛之事。遂构思十年，门庭藩溷皆著笔纸，遇得一句，即便疏之。自以所见不博，求为秘书郎。及赋成，时人未之重。思自以其作不谢班张，恐以人废言，安定皇甫谧有高誉，思造而示之。……司空张华见而叹曰：「班张之流也。使读之者尽而有馀，久而更新。」于是豪贵之家竞相传写，洛阳为之纸贵。 《晋书》卷九十二〈文苑列传·左思〉～2376～ 造齐都赋，一年乃成。复欲赋三都，会妹芬入宫，移家京师，乃诣著作郎张载访岷邛之事。遂构思十年，门庭藩溷皆著笔纸，遇得一句，即便疏之。自以所见不博，求为秘书郎。及赋成，时人未之重。思自以其作不谢班张，恐以人废言，安定皇甫谧有高誉，思造而示之。谧称善，为其赋序。张载为注魏都，刘逵注吴蜀而序之曰：「观中古以来为赋者多矣，相如子虚擅名于前，班固两都理胜其辞，张衡二京文过其意。至若此赋，拟议数家，傅辞会义，抑多精致，非夫研覈者不能练其旨，非夫博物者不能统其异。世咸贵远而贱近，莫肯用心于明物。斯文吾有异焉，故聊以馀思为其引诂，亦犹胡广之于官箴，蔡邕之于典引也。」陈留权又为思赋作略解，序曰：「余观三都之赋，言不苟华，必经典要，品物殊类，禀之图籍；辞义瑰玮，良可贵也。有晋徵士故太子中庶子安定皇甫谧，西州之逸士，耽籍乐道，高尚其事，览斯文而慷慨，为之都序。中书著作郎安平张载、中书郎济南刘逵，并以经学洽博，才章美茂，咸皆悦玩，为之训诂；其山川土域，草木鸟兽，奇怪珍异，佥皆研精所由，纷散其义矣。余嘉其文，不能默已，聊藉二子之遗忘，又为之略解，祇增烦重，览者阙焉。」自是之后，盛重于时，文多不载。司空张华见而叹曰：「班张之流也。使读之者尽而有馀，久而更新。」于是豪贵之家竞相传写，洛阳为之纸贵。初，陆机入洛，欲为此赋，闻思作之，抚掌而笑，与弟云书曰：「此间有伧父，欲作三都赋，须其成，当以覆酒瓮耳。」及思赋出，机绝叹伏，以为不能加也，遂辍笔焉。 《世说新语笺疏》上卷下〈文学〉～258～ 庾仲初作扬都赋成，以呈庾亮。亮以亲族之怀，大为其名价云：「可三二京，四三都。」于此人人竞写，都下纸为之贵。谢太傅云：「不得尔。此是屋下架屋耳，事事拟学，而不免俭狭。」
==========================
《世说新语笺疏》上卷下〈文学〉～244～ 文帝（曹丕）尝令东阿王（曹植）七步中作诗，不成者行大法。应声便为诗曰：「煮豆持作羹，漉菽以为汁。萁在釜下然，豆在釜中泣。本自同根生，相煎何太急？」帝深有惭色。 《新校本晋书》卷四十九《阮籍传》 阮籍字嗣宗，陈留尉氏人也。父瑀，魏丞相掾，知名于世。籍容貌 杰，志气宏放，傲然独得，任性不羁，而喜怒不形于色。或闭户视书，累月不出；或登临山水，经日忘归。博览?籍，尤好庄老。嗜酒能啸，善弹琴。
==========================
《汉书》卷八十七下〈扬雄列传下〉～3584～ 王莽时，刘歆、甄丰皆为上公，莽既以符命自立，即位之后欲绝其原以神前事，而丰子寻、歆子棻复献之。莽诛丰父子，投棻四裔，辞所连及，便收不请。时雄校书天禄阁上，治狱使者来，欲收雄，雄恐不能自免，乃从阁上自投下，几死。莽闻之曰：「雄素不与事，何故在此？」间请问其故，乃刘棻尝从雄学作奇字，雄不知情。有诏勿问。然京师为之语曰：「惟寂寞，自投阁；爰清静，作符命。」唐·颜师古注：「以雄解嘲之言讥之也。今流俗本云：『惟寂惟寞，自投于阁；爰清爰静，作符命。』妄增之。」
==========================
《晋书》卷五十八〈周处列传〉～569～ 周处字子隐，义兴阳羡人也。父鲂，吴鄱阳太守。处少孤，未弱冠，膂力绝人，好驰骋田猎，不脩细行，纵情肆欲，州曲患之。处自知为人所恶，乃慨然有改励之志，谓父老曰：「今时和岁丰，何苦而不乐耶？」父老叹曰：「三害未除，何乐之有！」处曰：「何谓也？」答曰：「南山白额猛兽，长桥下蛟，并子为三矣。」处曰：「若此为患，吾能除之。」父老曰：「子若除之，则一郡之大庆，非徒去害而已。」处乃入山射杀猛兽，因投水搏蛟，蛟或沈或浮，行数十里，而处与之俱，经三日三夜，人谓死，皆相庆贺。处果杀蛟而反，闻乡里相庆，始知人患己之甚，乃入吴寻二陆。时机不在，见云，具以情告，曰：「欲自修而年已蹉跎，恐将无及。」云曰：「古人贵朝闻夕改，君前涂尚可，且患志之不立，何忧名之不彰！」处遂励志好学，有文思，志存义烈，言必忠信克己。期年，州府交辟。仕吴为东观左丞。孙皓末，为无难督。 《世说新语笺疏》下卷上〈自新〉～627～ 周处年少时，凶彊侠气，为乡里所患。又义兴水中有蛟，山中有邅迹虎，并皆暴犯百姓，义兴人谓为三横，而处尤剧。或说处杀虎斩蛟，实冀三横唯馀其一。处即刺杀虎，又入水击蛟，蛟或浮或没，行数十里，处与之俱。经三日三夜，乡里皆谓已死，更相庆，竟杀蛟而出。闻里人相庆，始知为人情所患，有自改意。乃自吴寻二陆，平原不在，正见清河，具以情告，并云：「欲自修改，而年已蹉跎，终无所成。」清河曰：「古人贵朝闻夕死，况君前途尚可。且人患志之不立，亦何忧令名不彰邪？」处遂改励，终为忠臣孝子。
==========================
《春秋左传·哀公二年》 「邮无恤御简子，卫太子为右，登铁上，望见郑师，卫太子自投车下，即此处也。」晋·杜预注：「邮无恤，王良也。」 《孟子注疏》卷六上〈滕文公章句下〉～07～ 陈代曰：「不见诸侯，宜若小然。今一见之，大则以王，小则以霸。且《志》曰：『枉尺而直寻。』宜若可为也。」孟子曰：「昔齐景公田，招虞人以旌，不至，将杀之。『志士不忘在沟壑，勇士不忘丧其元。』孔子奚取焉？取非其招不往也。如不待其招而往，何哉？且夫枉尺而直寻者，以利言也。如以利，则枉寻直尺而利，亦可为与？昔者赵简子使王良与嬖奚乘，终日而不获一禽。嬖奚反命曰：『天下之贱工也。』或以告王良，良曰：『请复之。』强而后可，一朝而获十禽。嬖奚反命曰：『天下之良工也。』简子曰：『我使掌与女乘。』谓王良。良不可，曰：『吾为之范，我驰驱，终日不获一；为之诡遇，一朝而获十。《诗》云：「不失其驰，舍矢如破。」我不贯与小人乘，请辞。』御者且羞与射者比。比而得禽兽，虽若丘陵，弗为也。如枉道而从彼，何也？且子过矣，枉己者，未有能直人者也。」 《太平御览》卷三百五十九〈兵部九十·鞭〉～783～ 《淮南子》曰：「昔者王良造父御也。投足调均，劳逸若一，安劳乐进，驰骛若灭，左右若鞭，周旋若环，世皆以为巧，然未见其贵也。若夫钳具太丙之御也，除辔舍衔去鞭，弃策军车莫动而自举马莫使而自走。」东汉·高诱注：「王良，晋大夫邮无恤子良也，所谓御良也。一名孙无政，为赵简子御，死而托精于天驷星，天文有王良星是也。」
==========================
《诗经·豳风·七月》 「七月流火，九月授衣。」汉·毛氏传：「火，大火也。流，下也。九月霜始降，妇功成，可以授冬衣矣。」
==========================
《史记》卷一一七《司马相如列传》 「会梁孝王卒，相如归，而家贫，无以自业。素与临邛令王吉相善，吉曰：『长卿久宦游不遂，而来过我。』于是相如往，舍都亭。临邛令缪为恭敬，日往朝相如。相如初尚见之，后称病，使从者谢吉，吉愈益谨肃。临邛中多富人，而卓王孙家僮八百人，程郑亦数百人，二人乃相谓曰：『令有贵客，为具召之。』并召令。令既至，卓氏客以百数。至日中，谒司马长卿，长卿谢病不能往，临邛令不敢尝食，自往迎相如。相如不得已，彊往，一坐尽倾。酒酣，临邛令前奏琴曰：『窃闻长卿好之，愿以自娱。』相如辞谢，为鼓一再行。是时卓王孙有女文君新寡，好音，故相如缪与令相重，而以琴心挑之。相如之临邛，从车骑，雍容閒雅甚都；及饮卓氏，弄琴，文君窃从户窥之，心悦而好之，恐不得当也。」唐·司马贞《史记索隐》：「其诗曰『凤兮凤兮归故乡，游遨四海求其皇，有一艳女在此堂，室迩人遐毒我肠，何由交接为鸳鸯』也。又曰『凤兮凤兮从皇栖，得托子尾永为妃。交情通体必和谐，中夜相从别有谁。』」 《玉台新咏》卷九〈琴歌二首〉 司马相如游临邛，富人卓王孙有女文君新寡。窃于壁间窥之，相如鼓琴歌挑之曰。 《艺文类聚》卷四十三卷〈乐部三·歌〉～773～ 汉司马相如〈琴歌〉曰：「相如游临邛，富人卓王孙家，有女文君。新寡，窃于壁见之。相如因以琴歌挑之曰：『凤兮凤兮归故乡，游遨四海求其皇。有艳淑女在此房，何缘交接为鸳鸯。凤兮凤兮从我栖，得托字尾永为妃。交情通体心和谐，中夜相从知者谁。』」
==========================
《史记》卷七十九〈范睢蔡泽列传·范睢〉～243～ 范睢既相秦，秦号曰张禄，而魏不知，以为范睢已死久矣。魏闻秦且东伐韩、魏，魏使须贾于秦。范睢闻之，为微行，敝衣閒步之邸，见须贾。须贾见之而惊曰：「范叔固无恙乎！」范睢曰：「然。」须贾笑曰：「范叔有说于秦邪？」曰：「不也。睢前日得过于魏相，故亡逃至此，安敢说乎！」须贾曰：「今叔何事？」范睢曰「臣为人庸赁。」须贾意哀之，留与坐饮食，曰：「范叔一寒如此哉！」乃取其一绨袍以赐之。须贾因问曰：「秦相张君，公知之乎？吾闻幸于王，天下之事皆决于相君。今吾事之去留在张君。孺子岂有客习于相君者哉？」范睢曰：「主人翁习知之。唯睢亦得谒，睢请为见君于张君。」须贾曰：「吾马病，车轴折，非大车驷马，吾固不出。」范睢曰：「愿为君借大车驷马于主人翁。」范睢归取大车驷马，为须贾御之，入秦相府。府中望见，有识者皆避匿。须贾怪之。至相舍门，谓须贾曰：「待我，我为君先入通于相君。」须贾待门下，持车良久，问门下曰：「范叔不出，何也？」门下曰：「无范叔。」须贾曰：「乡者与我载而入者。」门下曰：「乃吾相张君也。」须贾大惊，自知见卖，乃肉袒行，因门下人谢罪。于是范睢盛帷帐，待者甚众，见之。须贾顿首言死罪，曰：「贾不意君能自致于青云之上，贾不敢复读天下之书，不敢复与天下之事。贾有汤镬之罪，请自屏于胡貉之地，唯君死生之！」范睢曰：「汝罪有几？」曰：「擢贾之发以续贾之罪，尚未足。」范睢曰：「汝罪有三耳。昔者楚昭王时而申包胥为楚却吴军，楚王封之以荆五千户，包胥辞不受，为丘墓之寄于荆也。今睢之先人丘墓亦在魏，公前以睢为有外心于齐而恶睢于魏齐，公之罪一也。当魏齐辱我于厕中，公不止，罪二也。更醉而溺我，公其何忍乎？罪三矣。然公之所以得无死者，以绨袍恋恋，有故人之意，故释公。」乃谢罢。入言之昭王，罢归须贾。
==========================
《史记》卷一○二《冯唐列传》 「唐以孝著，为中郎署长，事文帝。文帝辇过，问唐曰：『父老何自为郎？家安在？』」「而拜唐为车骑都尉，主中尉及郡国车士七年，景帝立，以唐为楚相，免。武帝立，求贤良，举冯唐。唐时年九十馀，不能复为官，乃以唐子冯遂为郎。遂字王孙，亦奇士，与余善。」 《昭明文选》卷二十一晋·左太冲（思）《咏史八首》其二 「冯公岂不伟，白首不见招。」唐·李善注：「荀悦《汉纪》曰：『冯唐白首，屈于郎署。』」
==========================
《礼记·儒行》 「丘少居鲁。衣逢掖之衣。」东汉·郑玄注：「逢犹大也，大掖之衣，大袂襌衣也，此君子有道艺者所衣也。」 《后汉书·舆服志下》 《礼记》：「孔子衣逢掖之衣。」逢掖其袖，合而逢大之，近今袍者也。 《世说新语》上卷下《文学》 「郑玄在马融门下，……及玄业成辞归，既而融有『礼乐皆东』之叹。」南朝梁·刘孝标注：「《玄别传》曰：『玄少好学书数，十三诵《五经》，……大将军何进辟玄，乃缝掖相见。』」
==========================
《礼记·王制》 「天子五年一巡守，岁二月东巡守，至于岱宗，柴而望祀山川，觐诸侯，问百年者就见之，命大师陈诗，以观民风。」东汉·郑玄注：「陈诗谓采其诗而视之。」
==========================
《后汉书》卷五十三《徐稚传》 徐稚字孺子，豫章南昌人也。家贫，常自耕稼，非其力不食。恭俭义让，所居服其德。屡辟公府，不起。延熹二年，尚书令陈蕃、仆射胡广等上疏荐稚等曰：「臣闻善人天地之纪，政之所由也。《诗》云：『思皇多士，生此王国。』天挺俊义，为陛下出，当辅弼明时，左右大业者也。伏见处士豫章徐稚、彭城姜肱、汝南袁闳、京兆韦著、颍川李昙，德行纯备，于人听。若使擢登三事，协亮天工，必能翼宣盛美，增光日明矣。」桓帝乃以安车玄纁，备礼徵之，并不至。帝因问蕃曰：「徐稚、袁闳、韦著谁为先后？」蕃对曰：「闳出生公族，闻道渐训。著长于三辅礼义之俗，所谓不扶自直，不镂自雕。至于稚者，爰自江南卑薄之域，而角立杰出，宜当为先。」……灵帝初，欲蒲轮聘稚，会卒，时年七十二。 《后汉书》卷五十三〈周黄徐姜申屠列传·徐稚〉～746～ 徐稚字孺子，豫章南昌人也。家贫，常自耕稼，非其力不食。恭俭义让，所居服其德。屡辟公府，不起。……时陈蕃为太守，以礼请署功曹，稚不免之，既谒而退。蕃在郡不接宾客，唯稚来特设一榻，去则县之。后举有道，家拜太原太守，皆不就。 《后汉书》卷五十三〈周黄徐姜申屠列传·徐稚〉～747～ 尝为太尉黄琼所辟，不就。及琼卒归葬，稚乃负粮徒步到江夏赴之，设鸡酒薄祭，哭毕而去，不告姓名。时会者四方名士郭林宗等数十人，闻之，疑其稚也，乃选能言语生茅容轻骑追之。及于涂，容为设饭，共言稼穑之事。临诀去，谓容曰：「为我谢郭林宗，大树将颠，非一绳所维，何为栖栖不遑宁处？」及林宗有母忧，稚往吊之，置生刍一束于庐前而去众怪，不知其故。林宗曰：「此必南州高士徐孺子也。诗不云乎，『生刍一束，其人如玉。』吾无德以堪之。」
==========================
《晋书》卷四十九《阮籍传》附《阮咸传》 咸字仲容。父熙，武都太守。咸任达不拘，与叔父籍为竹林之游，当世礼法者讥其所为。咸与籍居道南，诸阮居道北，北阮富而南阮贫。
==========================
《后汉书》卷十三〈隗嚣公孙述列传·隗嚣〉～524～ 初，嚣与来歙、马援相善，故帝数使歙、援奉使往来，劝令入朝，许以重爵。嚣不欲东，连遣使深持谦辞，言无功德，须四方平定，退伏闾里。五年，复遣来歙说嚣遣子入侍，嚣闻刘永、彭宠皆已破灭，乃遣长子恂随歙诣阙。以为胡骑校尉，封镌羌侯。而嚣将王元、王捷常以为天下成败未可知，不愿专心内事。元遂说嚣曰：「昔更始西都，四方响应，天下喁喁，谓之太平。一旦败坏，大王几无所厝。今南有子阳，北有文伯，江湖海岱，王公十数，而欲牵儒生之说，弃千乘之基，羁旅危国，以求万全，此循覆车之轨，计之不可者也。今天水完富，士马最强，北收西河、上郡，东收三辅之地，案秦旧迹，表里河山。元请以一丸泥为大王东封函谷关，此万世一时也。若计不及此，且畜养士马，据隘自守，旷日持久，以待四方之变，图王不成，其弊犹足以霸。要之，鱼不可脱于渊，神龙失埶，即还与蚯蚓同。」
==========================
《昭明文选》卷二十九《古诗十九首》其十三 「驱车上东门，遥望郭北墓。白杨何萧萧，松柏夹广路。」唐·李善注：「《白虎通》曰：庶人无坟，树以杨柳。」
==========================
《晋书》卷十一〈天文志上·中宫〉 三台六星，两两而居，起文昌，列抵太微。一曰天柱，三公之位也。在人曰三公，在天曰三台，主开德宣符也。西近文昌二星曰上台，为司命，主寿。次二星曰中台，为司中，主宗室。东二星曰下台，为司禄，主兵，所以昭德塞违也。又曰三台为天阶，太一蹑以上下。一曰泰阶。上阶，上星为天子，下星为女主；中阶，上星为诸侯三公，下星为卿大夫；下阶，上星为士，下星为庶人：所以和阴阳而理万物也。君臣和集，如其常度，有变则占其人。
==========================
《世说新语笺疏》上卷上〈言语〉～3～ 谢太傅寒雪日内集，与儿女讲论文义。俄而雪骤，公欣然曰：「白雪纷纷何所似？」兄子胡儿曰：「撒盐空中差可拟。」兄女曰：「未若柳絮因风起。」公大笑乐。即公大兄无奕女，左将军王凝之妻也。 《晋书》卷九十六《列女传·王凝之妻谢氏传》 王凝之妻谢氏，字道韫，安西将军奕之女也。聪识有才辩。叔父安尝问：「毛诗何句最佳？」道韫称：「吉甫作颂，穆如清风。仲山甫永怀，以慰其心。」安谓有雅人深致。又尝内集，俄而雪骤下，安曰：「何所似也？」安兄子朗曰：「散盐空中差可拟。」道韫曰：「未若柳絮因风起。」安大悦。……道韫所著诗赋诔颂并传于世。 《晋书》卷九十六〈列女列传·王凝之妻谢氏〉～256～ 初适凝之，还，甚不乐。安曰：「王郎，逸少子，不恶，汝何恨也？」答曰：「一门叔父则有阿大、中郎，群从兄弟复有封、胡、羯、末，不意天壤之中乃有王郎！」封谓谢韶，胡谓谢朗，羯谓谢玄，末谓谢川，皆其小字也。又尝讥玄学植不进，曰：「为尘务经心，为天分有限邪？」凝之弟献之尝与宾客谈议，词理将屈，道韫遣婢白献之曰：「欲为小郎解围。」乃施青绫步鄣自蔽，申献之前议，客不能屈。
==========================
《乐府诗集》卷五十八〈琴曲歌辞·采芝操〉 《琴集》曰：「〈采芝操〉，四皓所作也。」《古今乐录》日：「南山四皓隐居，高祖聘之，四皓不甘，仰天叹而作歌。」按《汉书》曰：「四皓皆八十馀，须眉皓白，故谓之四皓，即东园公、绮里季、夏黄公、角里先生也。」崔鸿曰：「四皓为秦博士，遭世暗昧，坑黜儒术。于是退而作此歌，亦谓之〈四皓歌〉。」二说不同，未知孰是。 《古今乐录》 南山四皓隐居，高祖聘之，四皓不甘，仰天叹而作歌，其词曰：「皓天嗟嗟，深谷逶迤。树木莫莫，高山崔嵬。岩居穴处，以为幄茵。晔晔紫芝，可以疗饥。唐虞往矣，吾当安归。」
==========================
《诗经·小雅·小弁》 「维桑与梓，必恭敬止。」汉·毛氏传：「父之所树，已尚不敢不恭敬。」
==========================
《毛诗正义》卷二之二〈国风·邶风·谷风〉～90～ 泾以渭浊，湜湜其沚。汉·毛亨传：「泾渭相入，而清浊异。」唐·孔颖达疏：「言泾水以有谓水清，故见泾水浊。」
==========================
《晋书》卷八十《王羲之传》 永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。
==========================
《汉书》卷四十三〈郦陆朱刘叔孙列传·陆贾〉～20～ 有五男，乃出所使越橐中装，卖千金，分其子，子二百金，令为生产。贾常乘安车驷马，从歌鼓瑟侍者十人，宝剑直百金，谓其子曰：「与女约：过女，女给人马酒食极欲，十日而更。所死家，得宝剑车骑侍从者。一岁中以往来过它客，率不过再过，数击鲜，毋久溷女为也。」吕太后时，王诸吕，诸吕擅权，欲劫少主，危刘氏。右丞相陈平患之，力不能争，恐祸及己。平常燕居深念。贾往，不请，直入坐，陈平方念，不见贾。贾曰：「何念深也？」平曰：「生揣我何念？」贾曰：「足下位为上相，食三万户侯，可谓极富贵无欲矣。然有忧念，不过患诸吕、少主耳。」陈平曰：「然。为之奈何？」贾曰：「天下安，注意相；天下危，注意将。将相和，则士豫附；士豫附，天下虽有变，则权不分。权不分，为社稷计，在两君掌握耳。臣常欲谓太尉绛侯，绛侯与我戏，易吾言。君何不交驩太尉，深相结？」为陈平画吕氏数事。平用其计，乃以五百金为绛侯寿，厚具乐饮太尉，太尉亦报如之。两人深相结，吕氏谋益坏。陈平乃以奴婢百人，车马五十乘，钱五百万，遗贾为食饮费。贾以此游汉廷公卿间，名声籍甚。及诛吕氏，立孝文，贾颇有力。 《史记》卷九十七〈 郦生陆贾列传·陆贾〉 高祖使陆贾赐尉他印为南越王。陆生至，尉他魋结箕倨见陆生。陆生因进说他曰：「足下中国人，亲戚昆弟坟在真定。今足下反天性，冠带，欲以区区之越与天子抗衡为敌国，祸且及身矣。且夫秦失其政，诸侯豪桀并起，唯汉王先入关，据咸阳。项羽倍约，自立为西楚霸王，诸侯皆属，可谓至彊。然汉王起巴蜀，鞭笞天下，劫略诸侯，遂诛项羽灭之。五年之閒，海内平定，此非人力，天之所建也。天子闻君王王南越，不助天下诛暴逆，将相欲移兵而诛王，天子怜百姓新劳苦，故且休之，遣臣授君王印，剖符通使。君王宜郊迎，北面称臣，乃欲以新造未集之越，屈彊于此。汉诚闻之，掘烧王先人冢，夷灭宗族，使一偏将将十万众临越，则越杀王降汉，如反覆手耳。」于是尉他乃蹶然起坐，谢陆生曰：「居蛮夷中久，殊失礼义。」因问陆生曰：「我孰与萧何、曹参、韩信贤？」陆生曰：「王似贤。」复曰：「我孰与皇帝贤？」陆生曰：「皇帝起丰沛，讨暴秦，诛彊楚，为天下兴利除害，继五帝三王之业，统理中国。中国之人以亿计，地方万里，居天下之膏腴，人众车舆，万物殷富，政由一家，自天地剖泮未始有也。今王众不过数十万，皆蛮夷，崎岖山海閒，譬若汉一郡，王何乃比于汉！」尉他大笑曰：「吾不起中国，故王此。使我居中国，何渠不若汉？」乃大说陆生，留与饮数月。曰：「越中无足与语，至生来，令我日闻所不闻。」赐陆生橐中装直千金，他送亦千金。
==========================
《世说新语》下卷下《黜免》 桓公入蜀，至三峡中，部伍中有得猿子者。其母缘岸哀号，行百馀里不去，遂跳上船，至便即绝。破视其腹中，肠皆寸寸断。公闻之，怒，命黜其人。
==========================
《艺文类聚》卷九十 晋·萧广济《孝子传》曰：萧芝至孝，除尚书郎，有雉数十头，饮啄宿止。当上直，送至歧路，下直入门，飞鸣车侧。
==========================
《云溪友议》卷上〈襄阳杰〉 又有崔郊秀才者，寓居于汉上，蕴积文艺，而物产罄悬。无何，与姑婢通，每有阮咸之从。其婢端丽，饶彼音律之能，汉南之最也。姑贫，鬻婢于连帅。连帅爱之，以类无双，给钱四十万，宠眄弥深。郊思慕无已，即强亲府署，愿一见焉。其婢因寒食来从事家，值郊立于柳阴，马上连泣，誓若山河。崔生赠之以诗曰：「公子王孙逐后尘，绿珠垂泪滴罗巾。侯门一入深如海，从此萧郎是路人。」或有嫉郊者，写其诗于座，公?诗，令召崔生，左右莫之测也。郊则忧悔而已，无处潜遁也。及见郊，握手曰：「『侯门一入深如海，从此萧郎是路人。』便是公制作也。四百千，小哉！何靳一书，不早相示！」遂命婢同归，至于帏幌奁匣，悉为增饰之，小阜崔生矣。
==========================
《三国志》卷二十一《魏书·王粲传》附《嵇康传》 南朝宋·裴松之注引晋·孙盛《晋阳秋》：「康见孙登，登对之长啸，逾时不言。康辞还，曰：『先生竟无言乎？』登曰：『惜哉！』」 《晋书》卷四十九《阮籍传》 籍尝于苏门山遇孙登，与商略终古及栖神导气之术，登皆不应，籍因长啸而退。至半岭，闻有声若鸾凤之音，响乎岩谷，乃登之啸也。
==========================
《世说新语》上卷上《言语》 谢太傅问诸子侄：「子弟亦何预人事，而正欲使其佳？」诸人莫有言者，车骑（谢玄）答曰：「譬如芝兰玉树，欲使其生于阶庭耳。」
==========================
《周易注疏》卷三〈复〉～65～ 象曰：「雷在地中，复，先王以至日闭关，商旅不行，后不省方。」三国魏·王弼注：「冬至，阴之复也。」唐·孔颖达疏：「复谓反本，静为动本，冬至一阳生，是阳动用而阴复于静也。」 《史记》卷二十五〈律书〉～244～ 广莫风居北方。广莫者，言阳气在下，阴莫阳广大也，故曰广莫。东至于虚。虚者，能实能虚，言阳气冬则宛藏于虚，日冬至则一阴下藏，一阳上舒，故曰虚。
==========================
《楚辞补注》卷八〈九辩〉～88～ 何时俗之工巧兮，背绳墨而改错！却骐骥而不乘兮，策驽骀而取路。当世岂无骐骥兮，诚莫之能善御。见执辔者非其人兮，故駶跳而远去。凫雁皆唼夫粱藻兮，凤愈飘翔而高举。圜凿而方枘兮，吾固知其锄铻而难入。鸟皆有所登栖兮，凤独遑遑而无所集。愿衔枚而无言兮，尝被君之渥洽。太公九十乃显荣兮，诚未遇其匹合。谓骐骥兮安归？谓凤皇兮安栖？变古易俗兮世衰，今之相者兮举肥。骐骥伏匿而不见兮，凤皇高飞而不下。鸟兽犹知怀德兮，何云贤士之不处？骥不骤进而求服兮，凤亦不贪喂而妄食。君弃远而不察兮，虽愿忠其焉得？欲寂漠而绝端兮，窃不敢忘初之厚德。独悲愁其伤人兮，冯郁郁其何极！霜露惨悽而交下兮，心尚●其弗济。霰雪雰糅其增加兮，乃知遭命之将至。愿徼幸而有待兮，泊莽莽与野草同死。愿自往而径游兮，路壅绝而不通。欲循道而平驱兮，又未知其所从。然中路而迷惑兮，自压桉而学诵。性愚陋以褊浅兮，信未达乎从容。
==========================
《后汉书》卷二十四〈马援列传·马援〉～844～ 初，兄子严、敦并喜讥议，而通轻侠客。援前在交阯，还书诫之曰：「吾欲汝曹闻人过失，如闻父母之名，耳可得闻，口不可得言也。好论议人长短，妄是非正法，此吾所大恶也，宁死不愿闻子孙有此行也。汝曹知吾恶之甚矣，所以复言者，施衿结缡，申父母之戒，欲使汝曹不忘之耳。龙伯高敦厚周慎，口无择言，谦约节俭，廉公有威，吾爱之重之，愿汝曹效之。杜季良豪侠好义，忧人之忧，乐人之乐，清浊无所失，父丧致客，数郡毕至，吾爱之重之，不愿汝曹效也。效伯高不得，犹为谨敕之士，所谓刻鹄不成尚类鹜者也。效季良不得，陷为天下轻薄子，所谓画虎不成反类狗者也。讫今季良尚未可知，郡将下车辄切齿，州郡以为言，吾常为寒心，是以不愿子孙效也。」
==========================
《梁书》卷十三〈范云列传〉～229～ 范云字彦龙，南乡舞阴人，晋平北将军汪六世孙也。年八岁，遇宋豫州刺史殷琰于涂，琰异之，要就席，云风姿应对，傍若无人。琰令赋诗，操笔便就，坐者叹焉。尝就亲人袁照学，昼夜不怠。……出为零陵内史，在任洁己，省烦苛，去游费，百姓安之。明帝召还都，及至，拜散骑侍郎。复出为始兴内史。郡多豪猾大姓，二千石有不善者，谋共杀害，不则逐去之。边带蛮俚，尤多盗贼，前内史皆以兵刃自卫。云入境，抚以恩德，罢亭候，商贾露宿，郡中称为神明。仍迁假节、建武将军、平越中郎将、广州刺史。……及居选官，任守隆重，书牍盈案，宾客满门，云应对如流，无所壅滞，官曹文墨，发擿若神，时人咸服其明赡。性颇激厉，少威重，有所是非，形于造次，士或以此少之。初，云为郡号称廉洁，及居贵重，颇通馈饷；然家无蓄积，随散之亲友。二年，卒，时年五十三。高祖为之流涕，即日舆驾临殡。诏曰：「追远兴悼，常情所笃；况问望斯在，事深朝寄者乎！故散骑常侍、尚书右仆射、霄城侯云，器范贞正，思怀经远，爰初立志，素履有闻。脱巾来仕，清绩仍著。务登朝，具瞻惟允。绸缪翊赞，义简朕心，虽勤非负靮，而旧同论讲。方骋远涂，永毗庶政；奄致丧殒，伤悼于怀。宜加命秩，式备徽典。可追赠侍中、卫将军、仆射、侯如故。并给鼓吹一部。」礼官请谥曰宣，敕赐谥文。有集三十卷。子孝才嗣，官至太子中舍人。
==========================
《昭明文选》卷二十七〈诗戊·乐府上·王明君词并序〉～29～ 王明君者，本是王昭君，以触文帝讳改焉。匈奴盛，请婚于汉。元帝以后宫良家子昭君配焉。昔公主嫁乌孙，令琵琶马上作乐，以慰其道路之思。其送明君，亦必尔也，其造新曲，多哀怨之声，故叙之于纸云尔。
==========================
《昭明文选》卷二十九〈诗己·杂诗上·古诗十九首〉～350～ 〈古诗十九首〉其十八：「客从远方来，遗我一端绮。相去万馀里，故人心尚尔。文綵双鸳鸯，裁为合欢被。著以长相思，缘以结不解。以胶投漆中，谁能别离此？」
==========================
《后汉书》卷四十一《第五伦传》附《第五颉》 唐·李贤注引《三辅决录注》曰：「颉字子陵，为郡功曹，州从事，公府辟举高第，为侍御史，南顿令，桂阳、南阳、庐江三郡太守，谏议大夫。洛阳无主人，乡里无田宅，客止灵台中，或十日不炊。」
==========================
《汉书》卷九十二〈游侠列传·原涉〉～376～ 涉自以为前让南阳赙送，身得其名，而令先人坟墓俭约，非孝也。乃大治起冢舍，周阁重门。初，武帝时，京兆尹曹氏葬茂陵，民谓其道为京兆仟。涉慕之，乃买地开道，立表署曰「南阳仟」，人不肯从，谓之「原氏仟」。
==========================
《世说新语笺疏》中卷下〈豪爽〉～598～ 王处仲每酒后辄咏「老骥伏枥，志在千里。烈士暮年，壮心不已」。以如意打唾壶，壶口尽缺。 《晋书》卷九十八〈王敦列传〉～2557～ 初，敦务自矫厉，雅尚清谈，口不言财色。既素有重名，又立大功于江左，专任阃外，手控强兵，群从贵显，威权莫贰，遂欲专制朝廷，有问鼎之心。帝畏而恶之，遂引刘隗、刁协等以为心膂。敦益不能平，于是嫌隙始构矣。每酒后辄咏魏武帝乐府歌曰：「老骥伏枥，志在千里。烈士暮年，壮心不已。」以如意打唾壶为节，壶边尽缺。
==========================
《史记》卷八十三〈鲁仲连邹阳列传·邹阳〉～2469～ 邹阳者，齐人也。游于梁，与故吴人庄忌夫子、淮阴枚生之徒交。上书而介于羊胜、公孙诡之閒。胜等嫉邹阳，恶之梁孝王。孝王怒，下之吏，将欲杀之。邹阳客游，以谗见禽，恐死而负累，乃从狱中上书曰：……。书奏梁孝王，孝王使人出之，卒为上客。
==========================
《后汉书》卷十七〈冯岑贾列传·岑彭〉～656～ 建武二年，使彭击荆州，下犨、叶等十馀城。是时南方尤乱。南郡人秦丰据黎丘，自称楚黎王，略有十二县；董欣起堵乡；许邯起杏；又更始诸将各拥兵据南阳诸城。帝遣吴汉伐之，汉军所过多侵暴。时破虏将军邓奉谒归新野，怒吴汉掠其乡里，遂反，击破汉军，获其辎重，屯据淯阳，与诸贼合从。秋，彭破杏，降许邯，迁征南大将军。 《晋书》卷三十四〈羊祜列传〉～07～ 咸宁初，除征南大将军、开府仪同三司，得专辟召。初，祜以伐吴必藉上流之势。又时吴有童谣曰：「阿童复阿童，衔刀浮渡江。不畏岸上兽，但畏水中龙。」祜闻之曰：「此必水军有功，但当思应其名者耳。」会益州刺史王浚徵为大司农，祜知其可任，浚又小字阿童，因表留浚监益州诸军事，加龙骧将军，密令修舟，为顺流之计。 《晋书》卷三十四〈杜预列传〉～028～ 时帝密有灭吴之计，而朝议多违，唯预、羊祜、张华与帝意合。祜病，举预自代，因以本官假节行平东将军，领征南军司。及祜卒，拜镇南大将军、都督荆州诸军事，给追锋车、第二驸马。……预初在荆州，因宴集，醉卧斋中。外人闻呕吐声，窃窥于户，止见一大蛇垂头而吐。闻者异之。其后徵为司隶校尉，加位特进，行次邓县而卒，时年六十三。帝甚嗟悼，追赠征南大将军、开府仪同三司，谥曰成。
==========================
《史记》卷四十六《田敬仲完世家》 「（齐）威王二十三年，与赵王会平陆。二十四年，与魏王会田于郊。魏王问曰：『王亦有宝乎？』威王曰：『无有。』梁王曰：『若寡人国小也，尚有径寸之珠照车前后各十二乘者十枚，奈何以万乘之国而无宝乎？』」唐·司马贞《史记索隐》：「韩婴《诗外传》以为齐宣王，其说异也。」
==========================
《论语》卷九《阳货》 不曰坚乎，磨而不磷；不曰白乎，涅而不缁。
==========================
《晋书》卷九十四《隐逸传·戴逵传》 戴逵字安道，谯国人也。少博学，好谈论，善属文，能鼓琴，工书画，其馀巧艺靡不毕综。……性不乐当世，常以琴书自娱。师事术士范宣于豫章，宣异之，以兄女妻焉。太宰、武陵王晞闻其善鼓琴，使人召之，逵对使者破琴曰：「戴安道不为王门伶人！」晞怒，乃更引其兄述。述闻命欣然，拥琴而往。逵后徙居会稽之剡县。性高洁，常以礼度自处，深以放达为非道，……孝武帝时，以散骑常侍、国子博士累徵，辞父疾不就。郡县敦逼不已，乃逃于吴。
==========================
《汉书》卷九十七下《外戚传下·孝成赵皇后传》 孝成赵皇后，本长安宫人。初生时，父母不举，三日不死，乃收养之。及壮，属阳阿主家，学歌舞，号曰飞燕。成帝尝微行出，过阳阿主，作乐。上见飞燕而说之，……先是有童谣曰：「燕燕，尾涏涏，张公子，时相见。木门仓琅根，燕飞来，啄皇孙。皇孙死，燕啄矢。」成帝每微行出，常与张放俱，而称富平侯家，故曰张公子。
==========================
《史记》卷一二○《汲黯列传》 「汲黯字长孺，濮阳人也。其先有宠于古之卫君。至黯七世，世为卿大夫。黯以父任，孝景时为太子洗马，以庄见惮。孝景帝崩，太子即位，黯为谒者。东越相攻，上使黯往视之。不至，至吴而还，报曰：『越人相攻，固其俗然，不足以辱天子之使。』河内失火，延烧千馀家，上使黯往视之。还报曰：『家人失火，屋比延烧，不足忧也。臣过河南，河南贫人伤水旱万馀家，或父子相食，臣谨以便宜，持节发河南仓粟以振贫民。臣请归节，伏矫制之罪。』上贤而释之，迁为荥阳令。黯耻为令，病归田里。上闻，乃召拜为中大夫。以数切谏，不得久留内，迁为东海太守。黯学黄老之言，治官理民，好清静，择丞史而任之。其治，责大指而已，不苛小。黯多病，卧闺閤内不出。岁馀，东海大治。称之。上闻，召以为主爵都尉，列于九卿。治务在无为而已，弘大体，不拘文法。」
==========================
《诗经·小雅·小旻》 战战兢兢，如临深渊，如履薄冰。
==========================
《国语》卷七〈晋语一·史苏论献公伐骊戎胜而不吉〉～255～ 周幽王伐有褒，褒人以褒姒女焉，褒姒有宠，生伯服，于是乎与虢石甫比，逐太子宜臼而立伯服。太子出奔申，申人、鄫人召西戎以伐周，周于是乎亡。今晋寡德而安俘女，又增其宠，虽当三季之王，不亦可乎？且其兆云：「挟以衔骨，齿牙为猾。」我卜伐骊，龟往离散以应我。夫若是，贼之兆也，非吾宅也，离则有之。不跨其国，可谓挟乎？不得其君，能衔骨乎？若跨其国而得其君，虽逢齿牙，以猾其中，谁云不从？诸夏从戎，非败而何？从政者不可以不戒，亡无日矣！ 《史记》卷四〈周本纪〉～47～ 幽王嬖爱褒姒。褒姒生子伯服，幽王欲废太子。太子母申侯女，而为后。后幽王得褒姒，爱之，欲废申后，并去太子宜臼，以褒姒为后，以伯服为太子。周太史伯阳读史记曰：「周亡矣。」……褒姒不好笑，幽王欲其笑万方，故不笑。幽王为大鼓，有寇至则举火。诸侯悉至，至而无寇，褒姒乃大笑。幽王说之，为数举火。其后不信，诸侯益亦不至。幽王以虢石父为卿，用事，国人皆怨。石父为人佞巧善谀好利，王用之。又废申后，去太子也。申侯怒，与缯、西夷犬戎攻幽王。幽王举火徵兵，兵莫至。遂杀幽王骊山下，虏褒姒，尽取周赂而去。于是诸侯乃即申侯而共立故幽王太子宜臼，是为平王，以奉周祀。
==========================
南朝宋·刘敬叔《异苑》卷二 晋惠帝元康五年，武库火，烧汉高祖斩白蛇剑、孔子履、王莽头等三物。中书监张茂先惧难作，列兵陈卫，咸见此剑穿屋飞去，莫知所向。
==========================
《史记》卷一一一《卫将军骠骑列传》 大将军姊子霍去病年十八，幸，为天子侍中。善骑射，再从大将军，受诏与壮士，为剽姚校尉，与轻勇骑八百直弃大军数百里赴利，斩捕首虏过当。于是天子曰：「剽姚校尉去病斩首虏二千二十八级，及相国、当户，斩单于大父行籍若侯产，生捕季父罗姑比，再冠军，以千六百户封去病为冠军侯。」
==========================
《后汉书》卷七十六《循吏传·刘宠传》 刘宠字祖荣，东莱牟平人，齐悼惠王之后也。悼惠王子孝王将闾，将闾少子封牟平侯，子孙家焉。父丕，博学，号为通儒。后四迁为豫章太守，又三迁拜会稽太守。山民愿朴，乃有白首不入市井者，颇为官吏所扰。宠简除烦苛，禁察非法，郡中大化。徵为将作大匠。山阴县有五六老叟，尨眉皓发，自若邪山谷閒出，人赍百钱以送宠。宠劳之曰：「父老何自苦？」对曰：「山谷鄙生，未尝识郡朝。它守时吏发求民閒，至夜不绝，或狗吠竟夕，民不得安。自明府下车以来，狗不夜吠，民不见吏。年老遭值圣明，今闻当见弃去，故自扶奉送。」宠曰：「吾政何能及公言邪？勤苦父老！」为人选一大钱受之。
==========================
《易纬·乾凿度下》 天之将降嘉瑞应，河水清三日 《拾遗记》卷一〈高辛〉 又有丹邱，千年一烧，黄河千年一清，至圣之君，以为大瑞。
==========================
《史记》卷四十九《外戚世家》 「初，上为太子时，娶长公主女为妃。立为帝，妃立为皇后，姓陈氏。」唐·司马贞《史记索隐》：「《汉武故事》云：『后名阿娇』即长公主嫖女也。」
==========================
《楚辞补注》卷三〈天问〉～96～ 「羿焉彃日？乌焉解羽？」东汉·王逸注：「《淮南》言：尧时十日并出，草木焦枯，尧命羿仰射十日，中其九日，日中九乌皆死，堕其羽翼，故留其一日也。」 《淮南子》卷八〈本经训〉～254～ 「逮至尧之时，十日并出，焦禾稼，杀草木，而民无所食。猰貐、凿齿、九婴、大风、封豨、脩蛇皆为民害。尧乃使羿诛凿齿于畴华之野，杀九婴于凶水之上，缴大风于青丘之泽，射十日而下杀猰貐，断脩蛇于洞庭，禽封豨于桑林。」东汉·高诱注：「十日并出，羿射去九。」
==========================
《隋书》卷三十四《经籍志三》 「《太公六韬》五卷。」《注》：「周文王师姜望撰。」
==========================
《汉武帝别国洞冥记》卷二 吠勒国……此国去长安九千里，在日南。人长七尺，被发至踵，乘犀象之车，船乘象入海底取宝，宿于鲛人之舍，得泪珠，则鲛所泣之珠也，亦曰泣珠。 《昭明文选》卷五〈赋丙·京都下·吴都赋〉～24～ 泉室潜织而卷绡，渊客慷慨而泣珠。开北户以向日，齐南冥于幽都。其四野，则畛畷无数，膏腴兼倍。原隰殊品，窊隆异等。象耕鸟耘，此之自与。穱秀菰穗，于是乎在。海为盐，采山铸钱。国税再熟之稻，乡贡八蚕之。晋·刘渊林：「俗传鲛人从水中出，曾寄寓人家，积日卖绡，绡者，竹孚俞也。鲛人临去，从主人索器，泣而出珠满盘，以与主人。」
==========================
《史记》卷四十七〈孔子世家〉～937～ 孔子晚而喜《易》，〈序彖〉、〈系〉、〈象〉、〈说卦〉、〈文言〉。读《易》，韦编三绝。曰：「假我数年，若是，我于易则彬彬矣。」
==========================
《史记》卷八十四《屈原贾生列传》引《吊屈原赋》 世谓伯夷贪兮，谓盗蹠廉；莫邪为顿兮，铅刀为铦。 《盐铁论》卷五〈殊路〉～269～ 大夫曰：「至美素璞，物莫能饰也。至贤保真，伪文莫能增也。故金玉不琢，美珠不画。今仲由、冉求无檀柘之材，隋、和之璞，而强文之，譬若雕朽木而砺铅刀，饰嫫母画土人也。被以五色，斐然成章，及遭行潦流波，则沮矣。夫重怀古道，枕籍诗、书，危不能安，乱不能治，邮里逐鸡，鸡亦无党也？」
==========================
《陶渊明集》卷四〈读山海经十三首〉 孟夏草木长，绕屋树扶疏。众鸟欣有托，吾亦爱吾庐。既耕亦已种，时还读我书。穷巷隔深辙，颇回故人车。欢然酌春酒，摘我园中蔬。微雨从东来，好风与之俱。泛览周王传，流观山海图。俯仰终宇宙，不乐复何如。
==========================
《汉书》卷七十六〈赵尹韩张两王列传·王尊〉～3226～ 王尊字子赣，涿郡高阳人也。少孤，归诸父，使牧羊泽中。尊窃学问，能史书。年十三，求为狱小吏。数岁，给事太守府，问诏书行事，尊无不对。太守奇之，除补书佐，署守属监狱。久之，尊称病去，事师郡文学官，治尚书、论语，略通大义。复召署守属治狱，为郡决曹史。数岁，以令举幽州刺史从事。而太守察尊廉，补辽西盐官长。数上书言便宜事，事下丞相御史。……涿郡太守徐明荐尊不宜久在闾巷，上以尊为郿令，迁益州刺史。先是，琅邪王阳为益州刺史，行部至邛郲九折阪，叹曰：「奉先人遗体，柰何数乘此险！」后以病去。及尊为刺史，至其阪，问吏曰：「此非王阳所畏道邪？」吏对曰：「是。」尊叱其驭曰：「驱之！王阳为孝子，王尊为忠臣。」尊居部二岁，怀来徼外，蛮夷归附其威信。博士郑宽中使行风俗，举奏尊治状，迁为东平相。 《新校本汉书》卷七十四《魏相丙吉传·丙吉传》 吉驭吏耆酒，数逋荡，尝从吉出，醉欧丞相车上。西曹主吏白欲斥之，吉曰：「以醉饱之失去士，使此人将复何所容？西曹地忍之，此不过污丞相车茵耳。」
==========================
《史记》卷四十七《孔子世家》 鲁襄公二十二年而孔子生。生而首上圩顶，故因名曰丘云。字仲尼，姓孔氏。……孔子贫且贱。及长，尝为季氏史，料量平；尝为司职吏而畜蕃息。由是为司空。已而去鲁，斥乎齐，逐乎宋、卫，困于陈蔡之閒，于是反鲁。孔子长九尺有六寸，人皆谓之「长人」而异之。鲁复善待，由是反鲁。……其后定公以孔子为中都宰，一年，四方皆则之。由中都宰为司空，由司空为大司寇。……孔子之时，周室微而礼乐废，诗书缺。追迹三代之礼，序书传，上纪唐虞之际，下至秦缪，编次其事。曰：「夏礼吾能言之，不足徵也。殷礼吾能言之，宋不足徵也。足，则吾能徵之矣。」观殷夏所损益，曰：「后虽百世可知也，以一文一质。周监二代，郁郁乎文哉。吾从周。」故书传、礼记自孔氏。……古者诗三千馀篇，及至孔子，去其重，取可施于礼义，上采契后稷，中述殷周之盛，至幽厉之缺，始于衽席，故曰「关雎之乱以为风始，鹿鸣为小雅始，文王为大雅始，清庙为颂始」。三百五篇孔子皆弦歌之，以求合韶武雅颂之音。礼乐自此可得而述，以备王道，成六艺。……孔子以诗书礼乐教，弟子盖三千焉，身通六艺者七十有二人。
==========================
《世说新语笺疏》上卷上〈言语〉～88～ 陆机诣王武子，武子前置数斛羊酪，指以示陆曰：「卿江东何以敌此？」陆云：「有千里莼羹，但未下盐豉耳！」
==========================
《汉书》卷七十四〈魏相丙吉列传·丙吉〉～347～ 吉又尝出，逢清道群斗者，死伤横道，吉过之不问，掾史独怪之。吉前行，逢人逐牛，牛喘吐舌。吉止驻，使骑吏问：「逐牛行几里矣？」掾史独谓丞相前后失问，或以讥吉，吉曰：「民斗相杀伤，长安令、京兆尹职所当禁备逐捕，岁竟丞相课其殿最，奏行赏罚而已。宰相不亲小事，非所当于道路问也。方春少阳用事，未可大热，恐牛近行用暑故喘，此时气失节，恐有所伤害也。三公典调和阴阳，职当忧，是以问之。」掾史乃服，以吉知大体。
==========================
《昭明文选》卷三十七〈表上·求通亲亲表〉～687～ 臣伏自惟省，无锥刀之用。及观陛下之所拔授，若以臣为异姓，窃自料度，不后于朝士矣。若得辞远游，戴武弁，解朱组，佩青绂，驸马、奉车，趣得一号，安宅京室，执鞭珥笔，出从华盖，入侍辇毂，承答圣问，拾遗左右，乃臣丹诚之至愿，不离于梦想者也。远慕鹿鸣君臣之宴，中咏常棣匪他之诫，下思伐木友生之义，终怀蓼莪罔极之哀；每四节之会，块然独处，左右惟仆隶，所对惟妻子，高谈无所与陈，发义无所与展，未尝不闻乐而拊心，临觞而叹息也。臣伏以为犬马之诚不能动人，譬人之诚不能动天。崩城、陨霜，臣初信之，以臣心况，徒虚语耳。若葵藿之倾叶，太阳虽不为之回光，然向之者诚也。窃自比于葵藿，若降天地之施，垂三光之明者，实在陛下。 《淮南子》卷十七〈卷十七〉～559～ 圣人之于道，犹葵之与日也，虽不能与终始哉，其乡之诚也。
==========================
《三国志》卷十五〈魏书·张既传〉～47～ 张既字德容，冯翊高陵人也。年十六，为郡小吏。后历右职，举孝廉，不行。太祖为司空，辟，未至，举茂才，除新丰令，治为三辅第一。袁尚拒太祖于黎阳，遣所置河东太守郭援、并州刺史高干及匈奴单于取平阳，发使西与关中诸将合从。司隶校尉钟繇遣既说将军马腾等，既为言利害，腾等从之。腾遣子超将兵万馀人，与繇会击干、援，大破之，斩援首。干及单于皆降。其后干复举并州反。河内张晟众万馀人无所属，寇崤、渑间，河东卫固、弘农张琰各起兵以应之。太祖以既为议郎，参繇军事，使西徵诸将马腾等，皆引兵会击晟等，破之。斩琰、固首，干奔荆州。封既武始亭侯。太祖将征荆州，而腾等分据关中。太祖复遣既喻腾等，令释部曲求还。腾已许之而更犹豫，既恐为变，乃移诸县促储偫，二千石郊迎。腾不得已，发东。太祖表腾为卫尉，子超为将军，统其众。后超反，既从太祖破超于华阴，西定关右。以既为京兆尹，招怀流民，兴复县邑，百姓怀之。魏国既建，为尚书，出为雍州刺史。太祖谓既曰：「还君本州，可谓衣绣昼行矣。」 《史记》卷七〈项羽本纪〉～35～ 居数日，项羽引兵西屠咸阳，杀秦降王子婴，烧秦宫室，火三月不灭；收其货宝妇女而东。人或说项王曰：「关中阻山河四塞，地肥饶，可都以霸。」项王见秦宫皆以烧残破，又心怀思欲东归，曰：「富贵不归故乡，如衣绣夜行，谁知之者！」
==========================
《穆天子传》卷五～47～ 日中大寒，北风雨雪，有冻人，天子作诗三章以哀民曰：「我徂黄竹，●员閟寒，帝收九行。嗟我公侯，百辟冢卿，皇我万民，旦夕勿忘。我徂黄竹，●员閟寒，帝收九行。嗟我公侯，百辟冢卿，皇我万民，旦夕勿穷。有皎者●，翩翩其飞，嗟我公侯，●勿则●。居乐甚寡，不如●土，礼乐其民。」
==========================
《昭明文选》卷二十三〈诗丙·赠答一·赠五官中郎将四首〉 〈赠五官中郎将四首〉其二：「余婴沈痼疾，窜身清漳滨。自夏涉玄冬，弥旷十馀旬。常恐游岱宗，不复见故人。所亲一何笃？步趾慰我身。」
==========================
《搜神记》卷一 琴高，赵人也。能鼓琴。为宋康王舍人。行涓彭之术，浮游冀州、涿郡间二百馀年。后辞入涿水中，取龙子，与诸弟子期之。曰：「明日皆洁斋候。」于水旁设祠屋。果乘赤鲤鱼出，来坐祠中。且有万人观之。留一月，乃复入水去。 《列仙传》卷上〈琴高〉 琴高，赵人。以鼓琴为宋康王舍人，行涓彭之术。浮游冀州涿水中。取龙子与弟子期至日，皆洁斋候于水旁，设祀。果承赤鲤，来坐祠中，且有万人观之。留一月，复入水去。 《太平广记》卷四〈神仙四·琴高〉～24～ 琴高者，赵人也，以鼓琴为宋康王舍人。行涓、彭之术，浮游冀州涿郡间，二百馀年。后辞入涿水中取龙子，与弟子期之曰：「皆洁斋，候于水旁，设祠屋。」果乘赤鲤来，坐祠中，且（且原作旦，据明抄本改）有万人观之。留一月余，复入水去。
==========================
《列子集释》卷五〈汤问篇〉 太形王屋二山，方七百里，高万仞；本在冀州之南，河阳之北。北山愚公者，年且九十，面山而居。惩山北之塞，出入之迂也，聚室而谋，曰：「吾与汝毕力平险，指通豫南，达于汉阴，可乎？」杂然相许。其妻献疑曰：「以君之力，曾不能损魁父之丘。如太形王屋何？且焉置土石？」杂曰：「投诸渤海之尾，隐土之北。」遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。河曲智叟笑而止之，曰：「甚矣汝之不惠！以残年馀力，曾不能毁山之一毛；其如土石何？」北山愚公长息曰：「汝心之固，固不可彻；曾不若孀妻弱子。虽我之死，有子存焉。子又生孙，孙又生子；子又有子，子又有孙：子子孙孙，无穷匮也；而山不加增，何苦而不平？」河曲智叟亡以应。操蛇之神闻之，惧其不已也，告之于帝。帝感其诚，命夸蛾氏二子负二山，一厝朔东，一厝雍南。自此，冀之南、汉之阴无陇断焉。晋·张湛注：「夸娥氏，传记所未闻，盖神力者也。」
==========================
《昭明文选》卷四十三、三国魏·嵇叔夜（康）《与山巨源绝交书》 阮嗣宗口不论人过，吾每师之，而未能及。至性过人，与物无伤，唯饮酒过差耳。至为礼法之士所绳，疾之如雠，幸赖大将军保持之耳。吾不如嗣宗之贤，而有慢弛之阙；又不识人情，闇于机宜；无万石之慎，而有好尽之累。久与事接，疵衅日兴，虽欲无患，其可得乎？
==========================
《水经注》卷十一《易水》 其一水东出，注金台陂，陂东西六七里，南北五里，侧陂西北有钓台高丈馀，方可四十步，陂北十馀步有金台，……诸耆旧咸言，昭王礼宾，广延方士，至如郭隗、乐毅之徒，邹衍、剧辛之俦，宦游历说之民，自远而届者多矣。
==========================
《晋书》卷八十〈王羲之列传·王徽之〉～203～ 徽之字子猷。性卓荦不，为大司马桓温参军，蓬首散带，不综府事。又为车骑桓冲骑兵参军，冲问：「卿署何曹？」对曰：「似是马曹。」又问：「管几马？」曰：「不知马，何由如数！」又问：「马比死多少？」曰：「未知生，焉知死！」尝从冲行，值暴雨，徽之因下马排入车中，谓曰：「公岂得独擅一车！」冲尝谓徽之曰：「卿在府日久，比当相料理。」徽之初不酬答，直高视，以手版柱颊云：「西山朝来致有爽气耳。」时吴中一士大夫家有好竹，欲观之，便出坐舆造竹下，讽啸良久。主人洒扫请坐，徽之不顾。将出，主人乃闭门，徽之便以此赏之，尽欢而去。尝寄居空宅中，便令种竹。或问其故，徽之但啸咏，指竹曰：「何可一日无此君邪！」
==========================
《昭明文选》卷十五〈赋辛·志中·思玄赋〉～662～ 「尉尨眉而郎潜兮，逮三叶而遘武。」唐·李善注引《汉武故事》曰：「颜驷，不知何许人，汉文帝时为郎。至武帝，尝辇过郎署，见驷尨眉皓发，上问曰：叟何时为郎？何其老也？答曰：臣文帝时为郎。文帝好文而臣好武，至景帝好美而臣貌丑，陛下即位好少而臣已老，是以三世不遇，故老于郎署。上感其言，擢拜会稽都尉。」 《后汉书》卷五十九〈张衡列传〉 「尉尨眉而郎潜兮，逮三叶而遘武。」唐·李贤注：「尉谓都尉颜驷也。尨，苍杂色也。遘，遇也。」《汉武故事》曰：「上至郎署，见一老郎，鬓眉皓白，问：『何时为郎？何其老也？』对曰：『臣姓颜，名驷，以文帝时为郎。文帝好文而臣好武，景帝好老而臣尚少，陛下好少而臣已老，是以三叶不遇也。』上感其言，擢为会稽都尉。」
==========================
《晋书》卷八十《王羲之传》 王羲之字逸少，司徒导之从子也。祖正，尚书郎。父旷，淮南太守。元帝之过江也，旷首创其议。羲之幼讷于言，人未之奇。年十三，尝谒周顗，顗察而异之。时重牛心炙，坐客未啖，顗先割啖羲之，于是始知名。及长，辩赡，以骨鲠称，尤善隶书，为古今之冠，论者称其笔势，以为飘若浮云，矫若惊龙。
==========================
《昭明文选》卷三十四汉·枚叔（乘）《七发》 龙门之桐，高百尺而无枝，中郁结之轮菌，根扶疏以分离。上有千仞之峰，下临百丈之溪，湍流波，又澹淡之，其根半死半生。……于是背秋涉冬，使琴挚斫斩以为琴。
==========================
《史记》卷六〈秦始皇本纪〉～273～ 三年，章邯等将其卒围钜鹿，楚上将军项羽将楚卒往救钜鹿。冬，赵高为丞相，竟案李斯杀之。夏，章邯等战数却，二世使人让邯，邯恐，使长史欣请事。赵高弗见，又弗信。欣恐，亡去，高使人捕追不及。欣见邯曰：「赵高用事于中，将军有功亦诛，无功亦诛。」项羽急击秦军，虏王离，邯等遂以兵降诸侯。八月己亥，赵高欲为乱，恐群臣不听，乃先设验，持鹿献于二世，曰：「马也。」二世笑曰：「丞相误邪？谓鹿为马。」问左右，左右或默，或言马以阿顺赵高。或言鹿，高因阴中诸言鹿者以法。后群臣皆畏高。
==========================
《春秋左传·庄公十年》 战于长勺，公将鼓之，刿曰：「未可。」齐人三鼓，刿曰：「可矣。」齐师败绩。……计克，公问其故。对曰：「夫战，勇气也。一鼓作气，再而衰，三而竭。彼竭我盈，故剋之。」
==========================
《春秋左传正义》卷八〈庄公·传八年〉～43～ 齐侯使连称。管至父。戍葵丘。瓜时而往。曰。及瓜而代。期戍。公问不至。请代。弗许。故谋作乱。僖公之母弟曰。夷仲年。生公孙无知。有宠于僖公衣服礼秩如适。襄公绌之。二人因之以作乱。连称有从妹在公宫。无宠。使间公。曰。捷。吾以女为夫人。
==========================
《楚辞补注》卷六〈卜居〉～76～ 屈原既放三年，不得复见，竭智尽忠，蔽鄣于谗。心烦意乱，不知所从乃往见太卜郑詹尹，曰：「余有所疑，愿因先生决之。」詹尹乃端策拂龟，曰：「君将何以教之？」屈原曰：吾宁悃悃款款，朴以忠乎？将送往劳来，斯无穷乎？宁诛锄草茅，以力耕乎？将游大人，以成名乎？宁正言不讳，以危身乎？将从俗富贵，以媮生乎？宁超然高举，以保真乎？将哫訾慄斯，喔咿嚅唲，以事妇人乎？宁廉絜正直，以自清乎？将突梯滑稽，如脂如韦，以洁楹乎？宁昂昂若千里之驹乎？将汜汜若水中之凫乎？与波上下，偷以全吾躯乎？宁与骐骥抗轭乎？将随驽马之?乎？宁与黄鹄比翼乎？将与鸡鹜争食乎？此孰吉孰凶？何去何从？世溷浊而不清，蝉翼为重，千钧为轻。黄钟毁弃，瓦釜雷鸣。谗人高张，贤士无名。吁嗟嘿嘿兮，谁知吾之廉贞？」詹尹乃释策而谢，曰：「夫尺有所短，寸有所长，物有所不足，智有所不明，数有所不逮，神有所不通，用君之心，行君之意，龟策诚不能知此事。」「宁昂昂若千里之驹乎？」汉·王逸注：「才绝殊也。」
==========================
《全上古三代秦汉三国六朝文·全晋文》卷四十六〈傅玄·拟天问〉～72～ 月中何有，白兔捣药，兴福降祉。 《太平御览》卷四〈天部四·月〉～5～2～ 《五经通义》曰：「月中有兔与蟾蝫何？月，阴也。蟾蝫，阳也。而与兔并明，阴系于阳也。」
==========================
《列仙传》卷上〈关令尹〉～ 《列仙传》曰：「关令尹喜者，周大夫也。善内学星宿，服精华，隐德行仁，时人莫知。老子西游，喜先见其气，知真人当过，候物色而之，果得老子。老子亦知其奇，为著书。与老子俱之流沙之西，服臣胜实，莫知其所终。亦著书九篇，名关令子。」 《太平御览》卷九六七 《关令尹喜内传》：「喜从老子西游，省太真王母，共食碧桃。」（据《太平御览》卷九六七引） 《太平御览》卷八一一一 《关令尹喜内传》：「老子与尹喜登昆崙，上金台云楼七宝宫殿，昼夜光明，乃天帝四王之所游处。」（据《太平御览》卷八一一一引）
==========================
《世说新语笺疏》下卷下〈排调〉～789～ 荀鸣鹤、陆士龙二人未相识，俱会张茂先坐。张令共语。以其并有大才，可勿作常语。陆举手曰：「云閒陆士龙。」荀答曰：「日下荀鸣鹤。」陆曰：「既开青云睹白雉，何不张尔弓，布尔矢？」荀答曰：「本谓云龙骙骙，定是山鹿野麋。兽弱弩彊，是以发迟。」张乃抚掌大笑。
==========================
《列子集释》卷二〈黄帝篇〉～39～ 黄帝即位十有五年，喜天下戴己，养正命，娱耳目，供鼻口，焦然肌色皯，昏然五情爽惑。又十有五年，忧天下之不治，竭聪明，进智力，营百姓，焦然肌色皯，昏然五情爽惑。黄帝乃喟然赞曰：「朕之过淫矣。养一己其患如此，治万物其患如此。」于是放万机，舍宫寝，减厨膳，退而间居大庭之馆，斋心服形，三月不亲政事。昼寝而梦，游于华胥氏之国。华胥氏之国在弇州之西，台州之北，不知斯齐国几千万里；盖非舟车足力之所及，神游而已。其国无师长，自然而已。其民无嗜欲，自然而已。不知乐生，不知恶死，故无夭殇；不知亲己，不知疏物，故无爱憎；不知背逆，不知向顺，故无利害：都无所爱惜，都无所畏忌。入水不溺，入火不热。斫挞无伤痛，指擿无痟痒。乘空如履实，寝虚若处床。云雾不碍其视，雷霆不乱其听，美恶不滑其心，山谷不踬其步，神行而已。黄帝既寤，怡然自得，召天老、力牧、太山稽，告之，曰：「朕閒居三月，斋心服形，思有以养身治物之道，弗获其术。疲而睡，所梦若此。今知至道不可以情求矣。朕知之矣！朕得之矣！而不能以告若矣。」又二十有八年，天下大治，几若华胥氏之国，而帝登假。百姓号之，二百馀年不辍。
==========================
《晋书》卷四十一《魏舒传》 魏舒字阳元，任城樊人也。少孤，为外家宁氏所养。宁氏起宅，相宅者云：「当出贵甥。」外祖母以魏氏甥小而慧，意谓应之。舒曰：「当为外氏成此宅相。」久乃别居。身长八尺二寸，姿望秀伟，饮酒石馀，而迟钝质朴，不为乡亲所重。从叔父吏部郎衡，有名当世，亦不之知，使守水碓，每叹曰：「舒堪数百户长，我愿毕矣！」舒亦不以介意。不修常人之节，不为皎厉之事，每欲容才长物，终不显人之短。性好骑射，著韦衣，入山泽，以渔猎为事。唯太原王乂谓舒曰：「卿终当为台辅，然今未能令妻子免饥寒，吾当助卿营之。」常振其匮乏，舒受而不辞。……及山涛薨，以舒领司徒，有顷即真。
==========================
《庄子集释》卷九上〈杂篇·外物〉～920～ 外物不可必，故龙逢诛，比干戮，箕子狂，恶来死，桀纣亡。人主莫不欲其臣之忠，而忠未必信，故伍员流于江，苌弘死于蜀，藏其血三年而化为碧。唐·成玄英疏：「碧，玉也。子胥苌弘，外篇己释。而言流江者，忠谏夫差，夫差杀之，取马皮作袋，为鸱鸟之形，盛伍员尸，浮之江水，故云流于江。苌弘遭谮，被放归蜀，自恨忠而遭谮，遂刳肠而死。蜀人感之，以匮盛其血，三年而化为碧玉，乃精诚之至也。」
==========================
《战国策》卷四〈秦策·秦武王谓甘茂〉～50～ 昔者曾子处费，费人有与曾子同名族者而杀人，人告曾子母曰：『曾参杀人。』曾子之母曰：『吾子不杀人。』织自若。有顷焉，人又曰：『曾参杀人。』其母尚织自若也。顷之，一人又告之曰：『曾参杀人。』其母惧，投杼踰墙而走。夫以曾参之贤，与母之信也，而三人疑之，则慈母不能信也。今臣之贤不及曾子，而王之信臣又未若曾子之母也，疑臣者不适三人，臣恐王为臣之投杼也。
==========================
《三国志》卷二十一〈魏书·王粲传·阮籍〉～604～ 南朝宋·裴松之注引《魏氏春秋》曰：「籍旷达不羁，不拘礼俗。性至孝，居丧虽不率常检，而毁几至灭性。兖州刺史王昶请与相见，终日不得与言，昶叹赏之，自以不能测也。太尉蒋济闻而辟之，后为尚书郎、曹爽参军，以疾归田里。岁馀，爽诛，太傅及大将军乃以为从事中郎。后朝论以其名高，欲显崇之，籍以世多故，禄仕而已，闻步兵校尉缺，厨多美酒，营人善酿酒，求为校尉，遂纵酒昏酣，遗落世事。尝登广武，观楚、汉战处，乃叹曰：『时无英才，使竖子成名乎！』时率意独驾，不由径路，车?所穷，辄恸哭而反。籍少时尝游苏门山，苏门山有隐者，莫知名姓，有竹实数斛、臼杵而已。籍从之，与谈太古无为之道，及论五帝三王之义，苏门生萧然曾不经听。籍乃对之长啸，清韵响亮，苏门生逌尔而笑。籍既降，苏门生亦啸，若鸾凤之音焉。至是，籍乃假苏门先生之论以寄所怀。其歌曰：『日没不周西，月出丹渊中，阳精蔽不见，阴光代为雄。亭亭在须臾，厌厌将复隆。富贵俯仰间，贫贱何必终。』又叹曰：『天地解兮六合开，星辰陨兮日月颓，我腾而上将何怀？』籍口不论人过，而自然高迈，故为礼法之士何曾等深所雠疾。大将军司马文王常保持之，卒以寿终。子浑字长成。世语曰：浑以閒澹寡欲，知名京邑。为太子庶子。早卒。」 《世说新语笺疏》下卷上〈栖逸〉～648～ 阮步兵啸，闻数百步。苏门山中，忽有真人，樵伐者咸共传说。阮籍往观，见其人拥岩侧。籍登岭就之，箕踞相对。籍商略终古，上陈黄、农玄寂之道，下考三代盛德之美，以问之，仡然不应。复有为之教，栖神导气之术以观之，彼犹如前，凝瞩不转。籍因对之长啸。良久，乃笑曰：「可更作。」籍复啸。意尽，退，还半岭许，闻上唒然有声，如数部鼓吹，林谷传响。顾看，乃向人啸也。 《晋书》卷四十九〈阮籍列传〉～362～ 籍尝于苏门山遇孙登，与商略终古及栖神导气之术，登皆不应，籍因长啸而退。至半岭，闻有声若鸾凤之音，响乎岩谷，乃登之啸也。遂归著大人先生传，其略曰：「世人所谓君子，惟法是修，惟礼是克。手执圭璧，足履绳墨。行欲为目前检，言欲为无穷则。少称乡党，长闻邻国。上欲图三公，下不失九州牧。独不见群虱之处裈中，逃乎深缝，匿乎坏絮，自以为吉宅也。行不敢离缝际，动不敢出裈裆，自以为得绳墨也。然炎丘火流，焦邑灭都，群虱处于裈中而不能出也。君子之处域内，何异夫虱之处裈中乎！」此亦籍之胸怀本趣也。
==========================
《庄子集释》卷五下〈外篇·天运〉～44～ 黄帝游乎赤水之北，登乎昆崙之丘而南望，还归，遗其玄珠。使知索之而不得，使离朱索之而不得，使吃诟索之而不得也。乃使象罔，象罔得之。黄帝曰：「异哉！象罔乃可以得之乎？」 唐·陆德明《经典释文》 玄珠，司马（晋·司马彪）云：「道真也。」 《新校本汉书》卷三十二张耳陈馀传第二陈馀 韩广至燕，燕人因立广为燕王。赵王乃与耳、馀北略地燕界。赵王间出，为燕军所得。燕囚之，欲与分地。使者往，燕辄杀之，以固求地。耳、馀患之。有厮养卒谢其舍曰：「吾为二公说燕，与赵王载归。」舍中人皆笑曰：「使者往十辈皆死，若何以能得王？」乃走燕壁。燕将见之，问曰：「知臣何欲？」燕将曰：「若欲得王耳。」曰：「君知张耳、陈馀何如人也？」燕将曰：「贤人也。」曰：「其志何欲？」燕将曰：「欲得其王耳。」赵卒笑曰；「君未知两人所欲也。夫武臣、张耳、陈馀，杖马箠下赵数十城，亦各欲南面而王。夫臣之与主，岂可同日道哉！顾其势初定，
==========================
《汉书》卷八十九《循吏传序》 及至孝宣，繇仄陋而登至尊，兴于闾阎，知民事之艰难。自霍光薨后始躬万机，厉精为治，五日一听事，自丞相已下各奉职而进。及拜刺史守相，辄亲见问，观其所繇，退而考察所行以质其言，有名实不相应，必知其所以然。常称曰：「庶民所以安其田里而亡叹息愁恨之心者，政平讼理也。与我共此者，其唯良二千石乎！」以为太守，吏民之本也，数变易则下不安，民知其将久，不可欺罔，乃服从其教化。故二千石有治理效，辄以玺书勉厉，增秩赐金，或爵至关内侯，公卿缺则选诸所表以次用之。是故汉世良吏，于是为盛，称中兴焉。若赵广汉、韩延寿、尹翁归、严延年、张敞之属，皆称其位，然任刑罚，或抵罪诛。王成、黄霸、朱邑、龚遂、郑弘、召信臣等，所居民富，所去见思，生有荣号，死见奉祀，此廪廪庶几德让君子之遗风矣。
==========================
《太平御览》卷三〈天部三·日上〉～45～ 《淮南子》：「爰止羲和，爰息六螭，是谓悬车。」《淮南子·注》：「日乘车驾以六龙，羲和御之，日至此而薄于虞泉，羲和至此而回六螭。」 《淮南子》卷三〈天文训〉～09～ 至于悲泉，爰止其女，爰息其马，是谓悬车。至于虞渊，是谓黄昏。至于蒙谷，是谓定昏。日入于虞渊之汜，曙于蒙谷之浦， 行九州七舍，有五亿万七千三百九里，禹以为朝、昼、昏、夜。夏日至则阴乘阳，是以万物就而死；冬日至则阳乘阴，是以万物仰而生。昼者阳之分，夜者阴之分，是以阳气胜则日修而夜短，阴气胜则日短而夜修。
==========================
《汉书》卷四十八《贾谊传》 是时，匈奴彊，侵边。天下初定，制度疏阔。诸侯王僭儗，地过古制，淮南、济北王皆为逆诛。谊数上疏陈政事，多所欲匡建，其大略曰：「……今匈奴嫚姆侵掠，至不敬也，为天下患，至亡已也，而汉岁致金絮采缯以奉之。……陛下何不试以臣为属国之官以主匈奴？行臣之计，请必系单于之颈而制其命，伏中行说而笞其背。」
==========================
《礼记·檀弓上》 子夏丧其子而丧其明，曾子吊之，哭。子夏曰：「天乎！予之无罪也！」曾子怒曰：「商！汝何无罪也？吾与汝事夫子于洙、泗之间，退而老于西河之上，使西河之民，疑汝于夫子，尔罪一也。丧尔亲，使民未有异闻，尔罪二也。丧尔子，丧尔明，尔罪三也。而曰汝何无罪欤？」子夏投其杖而拜，曰：「吾过矣！吾过矣！吾离群而索居，亦以久矣！」 《史记》卷六十七〈仲尼弟子列传〉～2202～ 卜商字子夏。少孔子四十四岁。子夏问：「『巧笑倩兮，美目盼兮，素以为绚兮』，何谓也？」子曰：「绘事后素。」曰：「礼后乎？」孔子曰：「商始可与言诗已矣。」子贡问：「师与商孰贤？」子曰：「师也过，商也不及。」「然则师愈与？」曰：「过犹不及。」子谓子夏曰：「汝为君子儒，无为小人儒。」孔子既没，子夏居西河教授，为魏文侯师。其子死，哭之失明。
==========================
《昭明文选》卷二十九《古诗十九首·行行重行行》 行行重行行，与君生别离。相去万馀里，各在天一涯。道路阻且长，会面安可知？胡马依北风，越鸟巢南枝。相去日已远，衣带日已缓。相去日已远，衣带日已缓。思君令人老，岁月忽已晚。。弃捐勿复道，努力加餐饭。
==========================
《史记》卷七十五〈孟尝君列传〉～235～ 孟尝君名文，姓田氏。文之父曰靖郭君田婴。田婴者，齐威王少子而齐宣王庶弟也。田婴自威王时任职用事，与成侯邹忌及田忌将而救韩伐魏。成侯与田忌争宠，成侯卖田忌。田忌惧，袭齐之边邑，不胜，亡走。会威王卒，宣王立，知成侯卖田忌，乃复召田忌以为将。宣王二年，田忌与孙膑、田婴俱伐魏，败之马陵，虏魏太子申而杀魏将庞涓。宣王七年，田婴使于韩、魏，韩、魏服于齐。婴与韩昭侯、魏惠王会齐宣王东阿南，盟而去。明年，复与梁惠王会甄。是岁，梁惠王卒。宣王九年，田婴相齐。齐宣王与魏襄王会徐州而相王也。楚威王闻之，怒田婴。明年，楚伐败齐师于徐州，而使人逐田婴。田婴使张丑说楚威王，威王乃止。田婴相齐十一年，宣王卒，湣王即位。即位三年，而封田婴于薛。初，田婴有子四十馀人。其贱妾有子名文，文以五月五日生。婴告其母曰：「勿举也。」其母窃举生之。及长，其母因兄弟而见其子文于田婴。田婴怒其母曰：「吾令若去此子，而敢生之，何也？」文顿首，因曰：「君所以不举五月子者，何故？」婴曰：「五月子者，长与户齐，将不利其父母。」文曰：「人生受命于天乎？将受命于户邪？」婴默然。文曰：「必受命于天，君何忧焉。必受命于户，则可高其户耳，谁能至者！」婴曰：「子休矣。」久之，文承閒问其父婴曰：「子之子为何？」曰：「为孙。」「孙之孙为何？」曰：「为玄孙。」「玄孙之孙为何？」曰：「不能知也。」文曰：「君用事相齐，至今三王矣，齐不加广而君私家富累万金，门下不见一贤者。文闻将门必有将，相门必有相。今君后宫蹈绮縠而士不得裋褐，仆妾馀粱肉而士不厌糟●。今君又尚厚积馀藏，欲以遗所不知何人，而忘公家之事日损，文窃怪之。」于是婴乃礼文，使主家待宾客。宾客日进，名声闻于诸侯。诸侯皆使人请薛公田婴以文为太子，婴许之。婴卒，谥为靖郭君。而文果代立于薛，是为孟尝君。孟尝君在薛，招致诸侯宾客及亡人有罪者，皆归孟尝君。孟尝君舍业厚遇之，以故倾天下之士。食客数千人，无贵贱一与文等。孟尝君待客坐语，而屏风后常有侍史，主记君所与客语，问亲戚居处。……湣王不自得，以其遣孟尝君。孟尝君至，则以为齐相，任政。
==========================
《后汉书》卷五十二《崔骃传》 崔骃字亭伯，涿郡安平人也。……元和中，肃宗始修古礼，巡狩方岳。骃上四巡颂以称汉德，辞甚典美，文多故不载。帝雅好文章，自见骃颂后，常嗟叹之，谓侍中窦宪曰：「卿宁知崔骃乎？」对曰：「班固数为臣说之，然未见也。」帝曰：「公爱班固而忽崔骃，此叶公之好龙也。试请见之。」骃由此候宪。宪屣履迎门，笑谓骃曰：「亭伯，吾受诏交公，公何得薄哉？」遂揖入为上客。居无几何，帝幸宪第，时骃适在宪所，帝闻而欲召见之。宪谏，以为不宜与白衣会。帝悟曰：「吾能令骃朝夕在傍，何必于此！」适欲官之，会帝崩。……及宪为车骑将军，辟骃为掾。宪府贵重，掾属三十人，皆故刺史、二千石，唯骃以处士年少，擢在其閒。宪擅权骄恣，骃数谏之。及出击匈奴，道路愈多不法，骃为主簿，前后奏记数十，指切长短。宪不能容，稍之，因察骃高第，出为长岑长。骃自以远去，不得意，遂不之官而归。永元四年，卒于家。所著诗、赋、铭、颂、书、记、表、《七依》、《婚礼结言》、《达旨》、《酒警》合二十一篇。中子瑗。
==========================
《汉书》卷三十〈艺文志〉～706～ 《古文尚书》者，出孔子壁中。武帝末，鲁共王坏孔子宅，欲以广其宫，而得古文尚书及礼记、论语、孝经凡数十篇，皆古字也。唐·颜师古：「《家语》云孔腾字子襄，畏秦法峻急，藏《尚书》、《孝经》、《论语注疏》于夫子旧堂壁中，而《汉记》〈尹敏传〉云孔鲋所藏。二说不同，未知孰是。」
==========================
《史记》卷一百三十〈太史公自序〉～3293～ 迁生龙门，耕牧河山之阳。年十岁则诵古文。二十而南游江、淮，上会稽，探禹穴，窥九疑，浮于沅、湘。南朝宋·裴骃《史记集解》引三国魏·张晏曰：「禹巡狩至会稽而崩，因葬焉。上有孔穴，民閒云禹入此穴。」唐·司马贞《史记索隐》引《越绝书》云：「禹上茅山大会计，更名曰会稽。」张勃《吴录》云：「本名苗山，一名覆釜，禹会诸侯计功，改曰会稽。上有孔，号曰禹穴也。」唐·张守节《史记正义》引《括地志》云：「石箐山一名玉笥山，又名宛委山，即会稽山一峰也，在会稽县东南十八里。《吴越春秋》云：『禹案黄帝中经九山，东南天柱，号曰宛委，赤帝左阙之填，承以文玉，覆以盘石，其书金简青玉为字，编以白银，皆瑑其文。禹乃东巡，登衡山，血白马以祭。禹乃登山，仰天而笑，忽然而卧，梦见绣衣男子自称玄夷仓水使者，却倚覆釜之山，东顾谓禹曰：「欲得我山神书者，齐于黄帝之岳，岩岳之下，三月季庚，登山发石。」禹乃登宛委之山，发石，乃得金简玉字，以水泉之脉。山中又有一穴，深不见底，谓之禹穴』。史迁云『上会稽，探禹穴』，即此穴也。」 《史记》卷六〈秦始皇本纪〉～260～ 三十七年十月癸丑，始皇出游。左丞相斯从，右丞相去疾守。少子胡亥爱慕请从，上许之。十一月，行至云梦，望祀虞舜于九疑山。浮江下，观籍柯，渡海渚。过丹阳，至钱唐。临浙江，水波恶，乃西百二十里从狭中渡。上会稽，祭大禹，望于南海，而立石刻颂秦德。唐·张守节《史记正义》：「越州会稽山上有夏禹穴及庙。」
==========================
《高士传》卷中〈陈仲子〉 陈仲子者，齐人也。其兄戴为齐卿，食禄万钟，仲子以为不义，将妻子适楚，居于陵，自谓于陵仲子。穷不苟求，不义之食不食。遭岁饥，乏粮三日，乃匍匐而食井上李实之虫者，三咽而能视。身自织履，妻擘纑以易衣食。楚王闻其贤，欲以为相，遣使持金百镒，至于陵聘仲子。仲子入谓妻曰：「楚王欲以我为相，今日为相，明日结驷连骑，食方丈于前，意可乎？」妻曰：「夫子左琴右书，乐在其中矣。结驷连骑，所安不过容膝；食方丈于前，所甘不过一肉。今以容膝之安，一肉之味，而怀楚国之忧，乱世多害，恐生不保命也。」于是出谢使者，遂相与逃去，为人灌园。 《初学记》卷二十六 皇甫士安《高士传》曰：「陈仲，字子终，齐人。适楚，居于陵，自谓于陵子仲。穷，不苟求，非义之食不食。」 《昭明文选》卷三十九〈上书、启·上书·狱中上书自明〉 是以圣王觉悟，捐子之之心，而不悦田常之贤，封比干之后，修孕妇之墓，故功业覆于天下。何则？欲善无厌也。夫晋文公亲其雠而彊霸诸侯，齐桓公用其仇而一匡天下。何则？慈仁殷勤，诚嘉于心，此不可以虚辞借也。至夫秦用商鞅之法，东弱韩魏，立彊天下，而卒车裂之。越用大夫种之谋，禽劲吴而霸中国，遂诛其身。是以孙叔敖三去相而不悔，于陵子仲辞三公，为人灌园。今人主诚能去骄之心，怀可报之意，披心腹，见情素，隳肝胆，施德厚，终与之穷达，无爱于士，则桀之狗可使吠尧，而蹠之客可使刺由，何况因万乘之权，假圣王之资乎！然则荆轲湛七族，要离燔妻子，岂足为大王道哉！
==========================
《三国志》卷三十五《蜀书·诸葛亮传》 亮躬耕陇亩，好为《梁父吟》。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。
==========================
《楚辞》战国楚·屈原《离骚》 「吾令帝阍开关兮，倚阊阖而望予。」东汉·王逸注：「帝，谓天帝。阍，主门者也。阊阖，天门也。言己求贤不得，疾谗恶佞，将上诉天帝，使阍人开关，又倚天门望而距我，使我不得入也。」 《史记》卷一百一十七〈司马相如列传〉～3062～ 唐·张守节《史记正义》引韦昭云：「阊阖，天门也。淮南子曰『西方曰西极之山，阊阖之门』。」
==========================
《战国策》卷十一〈齐四·齐人有冯谖者〉～399～ 孟尝君就国于薛，未至百里，民扶老携幼，迎君道中。孟尝君顾谓冯谖：「先生所为文市义者，乃今日见之。」冯谖曰；「狡兔有三窟，仅得免其死耳。今君有一窟，未得高枕而卧也。请为君复凿二窟。」孟尝君予车五十乘，金五百斤，西游于梁，谓惠王曰：「齐放其大臣孟尝君于诸侯，诸侯先迎之者，富而兵强。」于是，梁王虚上位，以故相为上将军，遣使者，黄金千斤，车百乘，往聘孟尝君。冯谖先驱诫孟尝君曰：「千金，重币也；百乘，显使也。齐其闻之矣。」梁使三反，孟尝君固辞不往也。齐王闻之，君臣恐惧，遣太傅黄金千斤，文车二驷，服剑一，封书谢孟尝君曰：「寡人不祥，被于宗庙之祟，沉于谄谀之臣，开罪于君，寡人不足为也。愿君顾先王之宗庙，姑反国统万人乎？」冯谖诫孟尝君曰：「愿请先王之祭器，立宗庙于薛。」庙成，还报孟尝君曰：「三窟已就，君姑高枕为乐矣。」 《晋书》卷四十三〈王戎列传·王衍〉 衍虽居宰辅之重，不以经国为念，而思自全之计。说东海王越曰：「中国已乱，当赖方伯，宜得文武兼资以任之。」乃以弟澄为荆州，族弟敦为青州。因谓澄、敦曰：「荆州有江汉之固，青州有负海之险，卿二人在外，而吾留此，足以为三窟矣。」识者鄙之。
==========================
《晋书》卷三十四〈杜预列传〉～027～ 是时朝廷皆以预明于筹略，会匈奴帅刘猛举兵反，自并州西及河东、平阳，诏预以散侯定计省闼，俄拜度支尚书。预乃奏立藉田，建安边，论处军国之要。又作人排新器，兴常平仓，定谷价，较盐运，制课调，内以利国外以救边者五十馀条，皆纳焉。石鉴自军还，论功不实，为预所纠，遂相雠恨，言论諠哗，并坐免官，以侯兼本职。数年，复拜度支尚书。元皇后梓宫将迁于峻阳陵。旧制，既葬，帝及众臣即吉。尚书奏，皇太子亦宜释服。预议「皇太子宜复古典，以谅闇终制」，从之预以时历差舛，不应晷度，奏上二元乾度历，行于世。预又以孟津渡险，有覆没之患，请建河桥于富平津。议者以为殷周所都，历圣贤而不作者，必不可立故也。预曰：「『造舟为梁』，则河桥之谓也。」及桥成，帝从百僚临会，举觞属预曰：「非君，此桥不立也。」对曰：「非陛下之明，臣亦不得施其微巧。」周庙欹器，至汉东京犹在御坐。汉末丧乱，不复存，形制遂绝。预创意造成，奏上之，帝甚嘉叹焉。咸宁四年秋，大霖雨，蝗虫起。预上疏多陈农要，事在食货志。预在内七年，损益万机，不可胜数，朝野称美，号曰「杜武库」，言其无所不有也。。 《晋书》卷三十五《裴秀传》附《裴頠传》 頠字逸民。弘雅有远识，博学稽古，自少知名。御史中丞周弼见而叹曰：「頠若武库，五兵纵横，一时之杰也。」贾充即頠从母夫也，表「秀有佐命之勋，不幸嫡长丧亡，遗孤稚弱。頠才德英茂，足以兴隆国嗣」。诏頠袭爵，頠固让，不许。太康二年，徵为太子中庶子，迁散骑常侍。惠帝即位，转国子祭酒，兼右军将军。
==========================
《战国策》卷十七〈楚策四·魏王遗楚王美人〉～553～ 魏王遗楚王美人，楚王说之。夫人郑袖知王之说新人也，甚爱新人。衣服玩好，择其所喜而为之；宫室卧具，择其所善而为之。爱之甚于王。王曰：「妇人所以事夫者，色也；而妒者，其情也。今郑袖知寡人之说新人也，其爱之甚于寡人，此孝子之所以事亲，忠臣之所以事君也。」 郑袖知王以己为不妒也，因谓新人曰：「王爱子美矣。虽然，恶子之鼻。子为见王，则必掩子鼻。」新人见王，因掩其鼻。王谓郑袖曰：「夫新人见寡人，则掩其鼻，何也？」郑袖曰：「妾知也。」王曰：「虽恶必言之。」郑袖曰：「其似恶闻君王之臭也。」王曰：「悍哉！」令劓之，无使逆命。 《韩非子》卷十〈内储说下·说三〉～588～ 荆王所爱妾有郑袖者。荆王新得美女，郑袖因教之曰：『王甚喜人之掩口也，为近王，必掩口。』美女入见，近王，因掩口，王问其故，郑袖曰：『此固言恶王之臭。』及王与郑袖、美女三人坐，袖因先诫御者曰：『王适有言，必亟听从。』王言美女前，近王，甚数掩口，王悖然怒曰：『劓之。』御因揄刀而劓美人。
==========================
晋·葛洪《抱朴子·内篇·论仙》 按《仙经》云，「上士举形升虚，谓之天仙。中士游于名山，谓之地仙。下士先死后蜕，谓之尸解仙。」
==========================
《史记》卷六《秦始皇本纪》 「有人持璧遮使者曰：『为吾遗滈池君。』因言曰：『今年祖龙死。』」南朝宋·裴骃《史记集解》引苏林曰：「祖，始也。龙，人君象。谓始皇也。」 《史记》卷六〈秦始皇本纪〉～259～ 三十六年，荧惑守心。有坠星下东郡，至地为石，黔首或刻其石曰「始皇帝死而地分」。始皇闻之，遣御史逐问，莫服，尽取石旁居人诛之，因燔销其石。始皇不乐，使博士为仙真人诗，及行所游天下，传令乐人歌弦之。秋，使者从关东夜过华阴平舒道，有人持璧遮使者曰：「为吾遗滈池君。」因言曰：「今年祖龙死。」使者问其故，因忽不见，置其璧去。使者奉璧具以闻。始皇默然良久，曰：「山鬼固不过知一岁事也。」退言曰：「祖龙者，人之先也。」使御府视璧，乃二十八年行渡江所沈璧也。于是始皇卜之，卦得游徙吉。迁北河榆中三万家。拜爵一级。南朝宋·裴骃《史记集解》引苏林曰：「祖，始也。龙，人君象。谓始皇也。」服虔曰：「龙，人之先象也，言王亦人之先也。」应劭曰：「祖，人之先。龙，君之象。」
==========================
《尔雅》卷六《释天》 彗星为搀枪。 《汉书》卷二十六《天文志》 孝文后二年正月壬寅，天欃夕出西南。占曰：「为兵丧乱。」……《石氏》「枪、欃、棓、彗异状，其殃一也，必有破国乱君，伏死其辜，馀殃不尽，为旱、凶、饥、暴疾」。 《晋书》卷十二《天文志中》 妖星：……四曰天枪。其出不过三月，必有破国乱君，伏死其辜。殃之不尽，当为旱饥暴疾。五曰天欃。石氏曰，云如牛状。甘氏，本类星，末锐。巫咸曰，彗星出西方，长可二三丈，主捕制。
==========================
《汉书》卷五十四《苏建传》附《苏武传》 「苏武出使匈奴，被拘禁十九年，回到汉朝后，『拜为典属国，秩中二千石。』」「初桀、安与大将军霍光争权，数疏光过失予燕王，令上书告之。又言苏武使匈奴二十年不降，还乃为典属国，大将军长史无功劳，为搜粟都尉，光颛权自恣。」
==========================
《抱朴子》内篇·卷二十《袪惑》 又河东蒲阪有项曼都者，与一子入山学仙，十年而归家，家人问其故。曼都曰：在山中三年精思，有仙人来迎我，共乘龙而升天。良久，低头视地，窈窈冥冥，上未有所至，而去地已绝远。龙行甚疾，头昂尾低，令人在其脊上，危怖崄巇。及到天上，先过紫府，金床玉几，晃晃昱昱，真贵处也。仙人但以流霞一杯与我，饮之辄不饥渴。忽然思家，到天帝前，谒拜失仪，见斥来还，令当更自修积，乃可得更复矣。
==========================
《史记》卷六十六〈伍子胥列传〉 吴太宰嚭既与子胥有隙，因谗曰：「子胥为人刚暴，少恩，猜贼，其怨望恐为深祸也。前日王欲伐齐，子胥以为不可，王卒伐之而有大功。子胥耻其计谋不用，乃反怨望。而今王又复伐齐，子胥专愎彊谏，沮毁用事，徒幸吴之败以自胜其计谋耳。今王自行，悉国中武力以伐齐，而子胥谏不用，因辍谢，详病不行。王不可不备，此起祸不难。且嚭使人微伺之，其使于齐也，乃属其子于齐之鲍氏。夫为人臣，内不得意，外倚诸侯，自以为先王之谋臣，今不见用，常鞅鞅怨望。愿王早图之。」吴王曰：「微子之言，吾亦疑之。」乃使使赐伍子胥属镂之剑，曰：「子以此死。」伍子胥仰天叹曰：「嗟乎！谗臣嚭为乱矣，王乃反诛我。我令若父霸。自若未立时，诸公子争立，我以死争之于先王，几不得立。若既得立，欲分吴国予我，我顾不敢望也。然今若听谀臣言以杀长者。」乃告其舍人曰：「必树吾墓上以梓，令可以为器；而抉吾眼县吴东门之上，以观越寇之入灭吴也。」乃自刭死。吴王闻之大怒，乃取子胥尸盛以鸱夷革，浮之江中。吴人怜之，为立祠于江上，因命曰胥山。 《国语》卷十九〈吴语·申胥自杀〉 申胥释剑而对曰：「昔吾先王世有辅弼之臣，以能遂疑计恶，以不陷于大难。今王播弃黎老，而孩童焉比谋，曰『余令而不违。』夫不违，乃违也。夫不违，亡之阶也。夫天之所弃，必骤近其小喜，而远其大忧。王若不得志于齐，而以觉寤王心，而吴国犹世。吾先君得之也，必有以取之；其亡之也，亦有以弃之。用能援持盈以没，而骤救倾以时。今王无以取之，而天禄亟至，是吴命之短也。员不忍称疾辟易，以见王之亲为越之擒也。员请先死。」遂自杀。将死，曰：「以悬吾目于东门，以见越之入，吴国之亡也。」王愠曰：「孤不使大夫得有见也。」乃使取申胥之尸，盛以鸱夷，而投之于江。
==========================
《庾子山集》卷五〈道士步虚词十首〉 〈道士步虚词十首〉其六：「东明九芝盖，北烛五云车。飘飖入倒景，出没上烟霞。」
==========================
《宋书》卷九十三〈隐逸列传·陶潜〉 陶潜字渊明，或云渊明字元亮，寻阳柴桑人也。……性嗜酒，而家贫不能恒得。亲旧知其如此，或置酒招之，造饮辄尽，期在必醉，既醉而退，曾不吝情去留。……亲老家贫，起为州祭酒，不堪吏职，少日，自解归。州召主簿，不就。躬耕自资，遂抱羸疾，复为镇军、建威参军，谓亲朋曰：「聊欲弦歌，以为三径之资，可乎？」执事者闻之，以为彭泽令。公田悉令吏种秫稻，妻子固请种粳，乃使二顷五十亩种秫，五十亩种粳。
==========================
《后汉书》卷六十七《党锢传》 后汝南太守宗资任功曹范滂，南阳太守成瑨亦委功曹岑晊，二郡又为谣曰：「汝南太守范孟博，南阳宗资主画诺。南阳太守岑公孝，弘农成瑨但坐啸。」
==========================
《宋书》卷九十三〈隐逸列传·宗炳〉～2278～ 妙善琴书，精于言理，每游山水，往辄忘归。征西长史王敬弘每从之，未尝不弥日也。乃下入庐山，就释慧远考寻文义。兄臧为南平太守，逼与俱还，乃于江陵三湖立宅，闲居无事。高祖召为太尉参军，不就。二兄蚤卒，孤累甚多，家贫无以相赡，颇营稼穑。高祖数致饩赉，其后子弟从禄，乃悉不复受。高祖开府辟召，下书曰：「吾忝大宠，思延贤彦，而兔罝潜处，考槃未臻，侧席丘园，良增虚伫。南阳宗炳、雁门周续之，并植操幽栖，无闷巾褐，可下辟召，以礼屈之。」于是并辟太尉掾，皆不起。宋受禅，徵为太子舍人；元嘉初，又徵通直郎；东宫建，徵为太子中舍人，庶子，并不应。妻罗氏，亦有高情，与炳协趣。罗氏没，炳哀之过甚，既而辍哭寻理，悲情顿释。谓沙门释慧坚曰：「死生之分，未易可达，三复至教，方能遣哀。」衡阳王义季在荆州，亲至炳室，与之欢宴，命为咨议参军，不起。好山水，爱远游，西陟荆、巫，南登衡岳，因而结宇衡山，欲怀尚平之志。有疾还江陵，叹曰：「老疾俱至，名山恐难开，唯当澄怀观道，卧以游之。」凡所游履，皆图之于室，谓人曰：「抚琴动操，欲令众山皆响。」古有金石弄，为诸桓所重，桓氏亡，其声遂绝，唯炳传焉。太祖遣乐师杨观就炳受之。炳外弟师觉授亦有素业，以琴书自娱。临川王义庆辟为祭酒，主簿，并不就，乃表荐之，会病卒。元嘉二十年，炳卒，时年六十九。衡阳王义季与司徒江夏王义恭书曰：「宗居士不救所病，其清履肥素，终始可嘉，为之恻怆，不能已已。」 《宋书》卷九十三〈隐逸列传·雷次宗〉～2292～ 雷次宗字仲伦，豫章南昌人也。少入庐山，事沙门释慧远，笃志好学，尤明三礼、毛诗，隐退不交世务。本州辟从事，员外散骑侍郎徵，并不就。与子侄书以言所守，曰：夫生之修短，咸有定分，定分之外，不可以智力求，但当于所禀之中，顺而勿率耳。吾少婴羸患，事钟养疾，为性好闲，志栖物表，故虽在童稚之年，已怀远之意。暨于弱冠，遂托业庐山，逮事释和尚。于时师友渊源，务训弘道，外慕等夷，内怀悱发，于是洗气神明，玩心坟典，勉志勤躬，夜以继日。爰有山水之好，悟言之欢，实足以通理辅性，成夫亹亹之业，乐以忘忧，不知朝日之晏矣。自游道餐风，二十馀载，渊匠既倾，良朋凋索，续以衅逆违天，备尝荼蓼，畴昔诚愿，顿尽一朝，心虑荒散，情意衰损，故遂与汝曹归耕垄畔，山居谷饮，人理久绝。日月不处，忽复十年，犬马之齿，已踰知命。崦嵫将迫，前涂几何，实远想尚子五岳之举，近谢居室琐琐之勤。及今耄未至惛，衰不及顿，尚可厉志于所期，纵心于所托，栖诚来生之津梁，专气莫年之摄养，玩岁日于良辰，偷馀乐于将除，在心所期，尽于此矣。汝等年各成长，冠娶已毕，修惜衡泌，吾复何忧。但愿守全所志，以保令终耳。自今以往，家事大小，一勿见关，子平之言，可以为法。元嘉十五年，徵次宗至京师，开馆于笼山，聚徒教授，置生百馀人。会稽朱膺之、颍川庾蔚之并以儒学，监总诸生。时国子学未立，上留心蓺术，使丹阳尹何尚之立玄学，太子率更令何承天立史学，司徒参军谢元立文学，凡四学并建。车驾数幸次宗学，资给甚厚。又除给事中，不就。久之，还庐山，公卿以下，并设祖道。二十五年，诏曰：「前新除给事中雷次宗，笃尚希古，经行明修，自绝招命，守志隐约。宜加升引，以旌退素。可散骑侍郎。」后又徵诣京邑，为筑室于钟山西岩下，谓之招隐，使为皇太子诸王讲丧服经。次宗不入公门，乃使自华林东门入延贤堂就业。
==========================
《晋书》卷九十二《文苑传·左思传》 造齐都赋，一年乃成。复欲赋三都，会妹芬入宫，移家京师，乃诣著作郎张载访岷邛之事。遂构思十年，门庭藩溷皆著笔纸，遇得一句，即便疏之。自以所见不博，求为秘书郎。及赋成，时人未之重。思自以其作不谢班张，恐以人废言，安定皇甫谧有高誉，思造而示之。谧称善，为其赋序。……司空张华见而叹曰：「班张之流也。使读之者尽而有馀，久而更新。」于是豪贵之家竞相传写，洛阳为之纸贵。
==========================
《昭明文选》卷四十一〈书上·为曹洪与魏文帝书〉 「盖闻过高唐者，效王豹之讴；游睢涣者，学藻缋之綵。间自入益部，仰司马杨王遗风，有子胜斐然之志，故颇奋文辞，异于他日。怪乃轻其家丘，谓为倩人，是何言欤？ 」唐·张诜注：「鲁人不识孔子圣人，乃云：『我东家丘者，吾知之矣。』言轻孔丘也。」 《颜氏家训集解》卷二〈慕贤〉 世人多蔽，贵耳贱目，重遥轻近。少长周旋，如有贤哲，每相狎侮，不加礼敬；他乡异县，微藉风声，延颈企踵，甚于饥渴。校其长短，覈其精粗，或彼不能如此矣。所以鲁人谓孔子为东家丘，昔虞国宫之奇，少长于君，君狎之，不纳其谏，以至亡国，不可不留心也。 《三国志》卷十一〈魏书·邴原传〉 南朝宋·裴松之注引《原别传》曰：原十一而丧父，家贫，早孤。邻有书舍，原过其旁而泣。师问曰：「童子何悲？」原曰：「孤者易伤，贫者易感。夫书者，必皆具有父兄者，一则羡其不孤，二则羡其得学，心中恻然而为涕零也。」师亦哀原之言而为之泣曰：「欲书可耳！」答曰：「无钱资。」师曰：「童子苟有志，我徒相教，不求资也。」于是遂就书。一冬之间，诵孝经、论语。自在童?之中，嶷然有异。及长，金玉其行。欲远游学，诣安丘孙崧。崧辞曰：「君乡里郑君，君知之乎？」原答曰：「然。」崧曰：「郑君学览古今，博闻彊识，钩深致远，诚学者之师模也。君乃舍之，蹑屣千里，所谓以郑为东家丘者也。君似不知而曰然者，何？」原曰：「先生之说，诚可谓苦药良针矣；然犹未达仆之微趣也。人各有志，所规不同，故乃有登山而采玉者，有入海而采珠者，岂可谓登山者不知海之深，入海者不知山之高哉！君谓仆以郑为东家丘，君以仆为西家愚夫邪？」
==========================
《史记》卷一二六《滑稽列传·东郭先生传》 齐人东郭先生以方士待诏公车，当道遮卫将军车，拜谒曰：「愿白事。」将军止车前，东郭先生旁车言曰：「王夫人新得幸于上，家贫。今将军得金千斤，诚以其半赐王夫人之亲，人主闻之必喜。此所谓奇策便计也。」将军谢之曰：「先生幸告之以便计，请奉教。」于是卫将军乃以五百金为王夫人之亲寿。王夫人以闻武帝。帝曰：「大将军不知为此。」问之安所受计策，对曰：「受之待诏者东郭先生。」诏召东郭先生，拜以为郡都尉。东郭先生久待诏公车，贫困饥寒，衣敝，履不完。行雪中，履有上无下，足尽践地。道中人笑之，东郭先生应之曰：「谁能履行雪中，令人视之，其上履也，其履下处乃似人足者乎？」（褚先生补）
==========================
《太平御览》卷二二七 《魏志》：「帝尝大会殿中，御史簪白笔侧阶而坐。上问左右：『此为何官何主？』左右不对。辛毗曰：『此谓御史。旧时簪笔以奏不法今者直备官，但珥笔耳。』」
==========================
《孟子注疏》卷九下〈万章章句上〉～72～ 万章问曰：「或曰：『百里奚自鬻于秦养牲者，五羊之皮，食牛，以要秦穆公。』信乎？」孟子曰：「否，不然。好事者为之也。百里奚，虞人也。晋人以垂棘之璧与屈产之乘，假道于虞以伐虢。宫之奇谏，百里奚不谏。知虞公之不可谏而去，之秦，年已七十矣，，曾不知以食牛干秦穆公之为污也，可谓智乎？不可谏而不谏，可谓不智乎？知虞公之将亡而先去之，不可谓不智也。时举于秦，知穆公之可与有行也而相之，可谓不智乎？相秦而显其君于天下，可传于后世，不贤而能之乎？自鬻以成其君，乡党自好者不为，而谓贤者为之乎？」 《史记》卷五〈秦本纪〉～86～ 五年，晋献公灭虞、虢，虏虞君与其大夫百里傒，以璧马赂于虞故也。既虏百里傒，以为秦缪公夫人媵于秦。百里傒亡秦走宛，楚鄙人执之。缪公闻百里傒贤，欲重赎之，恐楚人不与，乃使人谓楚曰：「吾媵臣百里傒在焉，请以五羖羊皮赎之。」。楚人遂许与之。当是时，百里傒年已七十馀。缪公释其囚，与语国事。谢曰：「臣亡国之臣，何足问！」缪公曰：「虞君不用子，故亡，非子罪也。」固问，语三日，缪公大说，授之国政，号曰五羖大夫。百里傒让曰：「臣不及臣友蹇叔，蹇叔贤而世莫知。臣常游困于齐而乞食铚人，蹇叔收臣。臣因而欲事齐君无知，蹇叔止臣，臣得脱齐难，遂之周。周王子颓好牛，臣以养牛干之。及颓欲用臣，蹇叔止臣，臣去，得不诛。事虞君，蹇叔止臣。臣知虞君不用臣，臣诚私利禄爵，且留。再用其言，得脱，一不用，及虞君难：是以知其贤。」于是缪公使人厚币迎蹇叔，以为上大夫。
==========================
《乐府诗集》卷八十五南朝梁·武帝《河中之水歌》 河中之水向东流，洛阳女儿名莫愁。莫愁十三能织绮，十四采桑南陌头，十五嫁为卢郎妇，十六生儿似阿侯。
==========================
《汉书》卷五十七上《司马相如传上》 《上林赋》：「建翠华之旗，树灵鼍之鼓。」唐·颜师古注：「翠华之旗，以翠羽为旗上葆也。」
==========================
《礼记注疏》卷六十二〈射义〉～05～ 是故古者天子之制，诸侯岁献贡士于天子，天子试之于射宫，其容体比于礼，其节比于乐，而中多者，得与于祭。其容体不比于礼，其节不比于乐，而中少者，不得与于祭。数与于祭而君有庆，数不与于祭而君有让，数有庆而益地，数有让而削地。故曰：「射者，射为诸侯也。是以诸侯君臣尽志于射，以习礼乐，夫君臣习礼乐而以流亡者，未之有也。」……射之为言者，绎也。或曰：舍也。绎者，各绎己之志也。故心平体正，持弓矢审固，持弓矢审固，则射中矣。故曰：为人父者，以为父鹄；为人子者，以为子鹄；为人君者，以为君鹄；为人臣者，以为臣鹄。故射者各射己之鹄。故天子之大射，谓之射侯。射侯者，射为诸侯也。射中则得为诸侯，射不中则不得为诸侯。
==========================
《吕氏春秋》卷四《孟夏纪·孟夏》 「孟夏之月：日在毕，昏翼中，旦婺女中。其日丙丁。其帝炎帝。其神祝融。」东汉·高诱注：「祝融，颛顼氏后，老童之回也，为高辛氏火正，死为火官之神。」
==========================
《春秋左传正义》卷二十一〈宣公·传二年〉 初，宣子田于首山，舍于翳桑，见灵辄饿，问其病。曰：「不食三日矣。」食之，舍其半，问之，曰：「宦三年矣，未知母之存否，今近焉，请以遗之。」使尽之，而为之箪食与肉，寘诸橐以与之。既而与为公介，倒戟以禦公徒，而免之。问何故，对曰：「翳桑之饿人也。」问其名居，不告而退，遂自亡也。
==========================
《汉书》卷九十四上〈匈奴传〉～3753～ 是时，汉初定，徙韩王信于代，都马邑。匈奴大攻围马邑，韩信降匈奴。匈奴得信，因引兵南踰句注，攻太原，至晋阳下。高帝自将兵往击之。会冬大寒雨雪，卒之堕指者十二三，于是冒顿阳败走，诱汉兵。汉兵逐击冒顿，冒顿匿其精兵，见其羸弱，于是汉悉兵，多步兵，三十二万，北逐之。高帝先至平城，步兵未尽到，冒顿纵精兵三十馀万骑围高帝于白登，七日，汉兵中外不得相救饷。唐·颜师古注：「白登在平城东南，去平城十馀里。」
==========================
《荀子·大略》 「聘人以圭，问士以璧，召人以瑗，绝人以玦，反绝以环。」唐·杨倞注：「古者臣有罪，待放于境，三年不敢去，与之环则还，与之玦则绝，皆所以见意也。」
==========================
《史记》卷一一七《司马相如列传》 司马相如者，蜀郡成都人也，字长卿。少时好读书，学击剑，故其亲名之曰犬子。相如既学，慕蔺相如之为人，更名相如。以赀为郎，事孝景帝，为武骑常侍，非其好也。会景帝不好辞赋，是时梁孝王来朝，从游说之士齐人邹阳、淮阴枚乘、吴庄忌夫子之徒，相如见而说之，因病免，客游梁。梁孝王令与诸生同舍，相如得与诸生游士居数岁，乃著《子虚之赋》。
==========================
《昭明文选》卷十九战国楚·宋玉《登徒子好色赋·序》 「凌阳侯之泛滥兮，忽翱翔之焉薄。」东汉·王逸注：「阳侯，大波之神。」 《汉书》卷八十七上《扬雄传上》 「扬雄《反离骚》：『凌阳侯之素波兮。』」东汉·应劭注：「阳侯，古之诸侯也，有罪自投江，其神为大波。」 《楚辞补注》卷四〈九章·哀郢〉 顺风波以从流兮，焉洋洋而为客。淩阳侯之泛滥兮，忽翱翔之焉薄。汉·王逸注：「淩，乘也。阳侯，大波之神。」 《淮南子》卷六〈览冥训〉 「武王伐纣，渡于孟津，阳侯之波，逆流而击，疾风晦冥，人马不相见。」汉·高诱注：「阳侯，陵阳国侯也。其国近水，溺水而死。其神能为大波，有所伤害，因谓之阳侯之波」
==========================
《高士传》卷上《许由》 尧让天下于许由……由于是遁耕于中岳，颍水之阳，箕山之下，终身无经天下色。尧又召为九州长，由不欲闻之，洗耳于颍水滨。时其友巢父牵犊欲饮之，见由洗耳，问其故。对曰：「尧欲召我为九州长，恶闻其声，是故洗耳。」巢父曰：「子若处高岸深谷，人道不通，谁能见子？子故浮游欲闻，求其名誉，污吾犊口。」
==========================
《庄子集释》卷九下〈杂篇·让王〉～97～ 凡圣人之动作也，必察其所以之与其所以为。今且有人于此，以随侯之珠弹千仞之雀，世必笑之。是何也？则其所用者重而所要者轻也。夫生者，岂特随侯之重哉！
==========================
《列仙传》卷上〈祝鸡翁〉 《列仙传》曰：「祝鸡翁者，洛人也。居尸乡北山下，养鸡百馀年。鸡有千馀头，皆立名字。暮栖树上，昼放散之。欲引，呼名，即依呼而至。卖鸡及子得千馀万，辄置钱去。之吴作养鱼池。后升吴山，白鹤孔雀数百，常止其傍。」
==========================
《三国志》卷二十一《魏书·王粲传》 始文帝为五官将，及平原侯植皆好文学。粲与北海徐干字伟长、广陵陈琳字孔璋、陈留阮瑀字元瑜、汝南应玚字德琏、玚，音徒哽反，一音畅。东平刘桢字公干并见友善。
==========================
《庄子》内篇·卷二中《人间世》 「叶公子高将使于齐，问于仲尼曰：『王使诸梁也甚重，齐之待使者，盖将甚敬而不急。匹夫犹未可动，而况诸侯乎！吾甚慄之。子常语诸梁也曰：「凡事若小若大，寡不道以欢成。事若不成，则必有人道之患；事若成，则必有阴阳之患。若成若不成而后无患者，唯有德者能之。」吾食也执粗而不臧，爨无欲清之人。今吾朝受命而夕饮冰，我其内热与！吾未至乎事之情，而既有阴阳之患矣；事若不成，必有人道之患。是两也，为人臣者不足以任之，子其有以语我来！』」唐·成玄英疏：「晨朝受诏，暮夕饮冰，足明怖惧忧愁，内心熏灼。询道情切，达照此怀也。」
==========================
《晋书》卷六十《索靖传》 靖著五行三统正验论，辩理阴阳气运。又撰索子、晋诗各二十卷。又作草书状，其辞曰：圣皇御世，随时之宜。仓颉既生，书契是为。科斗鸟篆，类物象形。睿哲变通，意巧兹生。损之隶草，以崇简易。百官毕修，事业并丽。盖草书之为状也，婉若银钩，漂若惊鸾。
==========================
《昭明文选》卷八汉·司马长卿（相如）《上林赋》 「羂騕袅，射封豕。」晋·郭璞注引张揖曰：「騕袅，马金喙赤色，一日行万里者。」 《昭明文选》卷十五东汉·张平子（衡）《思玄赋》 「絷騕袅以服箱。」唐·李善注引《汉书音义》应劭曰：「騕袅，古之骏马也，赤喙玄身，日行五千里。」
==========================
《乐府诗集》卷四十八《襄阳乐》 题解引《古今乐录》：《襄阳乐》者，宋随王诞之所作也。诞始为襄阳郡，元嘉二十六年，仍为雍州，夜闻诸女歌谣，因作之。所以歌钟和中有「襄阳来夜乐。」之语也。其第一曲为：「朝发襄阳城，暮至大堤宿。大堤诸女儿，花艳惊郎目。」 《玉台新咏》卷七南朝梁·简文帝（萧纲）《雍州十曲·大堤》 宜城断中道。行旅亟留连。出妻工织素。妖姬惯数钱。炊雕留上客。贳酒逐神仙。 《乐府诗集》卷四十八〈清商曲辞·西曲歌中·襄阳乐〉 《古今乐录》曰：「〈襄阳乐〉者，宋随王诞之所作也。诞始为襄阳郡，元嘉二十六年仍为为雍州刺史，夜闻诸女歌谣，因而作之，所以歌和中有『襄阳来夜乐』之语也。」旧舞十六人，梁八人。又有〈大堤曲〉，亦出于此。简文帝雍州十曲，有〈大堤〉、〈南湖〉、〈北渚〉等曲。《通典》曰：「裴子野《宋略》称晋安侯刘道产为襄阳太守，有善政，百姓乐业，人户礼赡，蛮夷顺服，悉缘沔而居。由此歌之，号〈襄阳乐〉。」盖非此也。 《通典》卷一百四十五〈乐典·乐五·杂歌曲〉～3703～ 襄阳乐者，刘道彦为襄阳太守，有善政，百姓乐业，人户丰赡，蛮夷顺服，悉缘沔而居，由此有襄阳乐歌也。随王诞又作襄阳乐。诞始为襄阳郡，元嘉末仍为雍州刺史，夜闻群女歌谣，因而作之。所以歌和中有「襄阳来夜乐」之语也。其歌云：「朝发襄阳城，暮至大堤宿。大堤诸女儿，花艳惊郎目。」
==========================
《昭明文选》卷四十〈弹事笺奏记·笺·到大司马记室笺〉～839～ 明公道冠二仪，勋超遂古，将使伊周奉辔，桓文扶毂，神功无纪，作物何称？府朝初建，俊贤翘首；惟此鱼目，唐突玙璠。顾己循涯，寔知尘忝，千载一逢，再造难答；虽则殒越，且知非报。不胜荷戴屏营之情，谨诣厅奉白笺谢闻，昉死罪死罪。唐·李善注引《雒书》曰：「秦失金镜，鱼目入珠。」又引《韩诗外传》曰：「白骨类象，鱼目似珠。」
==========================
《昭明文选》卷二十一南朝宋·颜延年（延之）《五君咏五首·阮始平》 屡荐不入官，一麾乃出守。
==========================
《荀子·成相篇》～579～ 患难哉！阪为先，圣知不用愚者谋。前车已覆，后未知更，何觉时？不觉悟，不知苦，迷惑失指易上下。中不上达，蒙掩耳目塞门户。 《韩诗外传》卷五～26～ 鄙语曰：「不知为吏，视已成事。」或曰：「前车覆，后车不诫，是以后车覆也。」故夏之所以亡者、而殷为之，殷之所以亡者、而周为之。故殷可以鉴于夏，而周可以鉴于殷。诗曰：「殷鉴不远，在夏后之世。」
==========================
《水经注》卷二十五《洙水》 洙水西南流，盗泉水注之，泉出卞城东北，卞山之阴。《尸子》曰：「孔子至于胜母，暮矣而不宿；过于盗泉，渴矣而不饮；恶其名也。」故《论语撰考谶》曰：「水名盗泉，仲尼不漱，即斯泉矣。」
==========================
《续齐谐记》 晋武帝问尚书挚虞曰：三月曲水，其义何？答曰：汉章帝时，平原徐肇以三月初生三女，至三日而俱亡，一村以为怪，乃招携至水滨盥洗，遂因水以泛觞。曲水之义起于此。帝曰：若所谈，非好事。尚书郎束皙曰：仲治小生，不足以知，臣请说其始。昔周公成洛邑，因流水以泛酒，故逸诗曰：羽觞随流波。又秦昭王三日置酒河曲，见有金人出，奉水心剑曰，令君制有西夏，乃因其处，立为曲水。二汉相沿，皆为盛集。
==========================
《汉书》卷七十三《韦贤传》附《韦贤成传》 「及元帝即位，以玄成为少府，迁太子太傅，至御史大夫。永光中，代于定国为丞相，贬黜十年之间，遂继父相位，封侯故国，荣当世焉。……玄成为相七年，守正持重不及父贤，而文采过之。」
==========================
《晋书》卷八十〈王羲之列传·（徽之子）王献之〉～204～ 献之字子敬。少有盛名，而高迈不羁，虽闲居终日，容止不怠，风流为一时之冠。年数岁，尝观门生摴蒱，曰：「南风不竞。」门生曰：「此郎亦管中窥豹，时见一班。」献之怒曰：「远惭荀奉倩，近愧刘真长。」遂拂衣而去。尝与兄徽之、操之俱诣谢安，二兄多言俗事，献之寒温而已。既出，客问安王氏兄弟优劣，安曰：「小者佳。」客问其故，安曰：「吉人之辞寡，以其少言，故知之。」尝与徽之共在一室，忽然火发，徽之遽走，不遑取履。献之神色恬然，徐呼左右扶出。夜卧斋中，而有偷人入其室，盗物都尽。献之徐曰：「偷儿，青毡我家旧物，可特置之。」群偷惊走。 《裴子语林》～39～ 王子敬在斋中卧，偷入斋取物?装，一室之内，略无不尽。子敬卧而不动，偷遂复登厨，欲有所觅。子敬因呼曰：『偷儿，石漆毡，是我家旧物，可特置不？』于是群贼始知其不眠，悉置物惊走。
==========================
《世说新语笺疏》下卷上〈简傲〉～776～ 王子猷尝行过吴中，见一士大夫家，极有好竹。主已知子猷当往，乃洒埽施设，在听事坐相待。王肩舆径造竹下，讽啸良久。主已失望，犹冀还当通，遂直欲出门。主人大不堪，便令左右闭门不听出。王更以此赏主人，乃留坐，尽欢而去。
==========================
《高士传》卷上〈老子李耳〉～ 老子李耳字伯阳……生于殷时，为周柱下史，好养经气……后周德衰，乃乘青牛去，入大秦，过西关。 《水经注疏》卷十九〈渭水下〉～550～ 昔李耳为周柱下史，以世衰入戎，于此有冢，事非经證。
==========================
《毛诗正义·国风·邶风 ·柏舟》～74～ 泛彼柏舟，亦泛其流。耿耿不寐，如有隐忧。微我无酒，以敖以游。……我心匪石，不可转也。我心匪席，不可卷也。威仪棣棣，不可选也。
==========================
《汉书》卷七十三〈韦贤列传·韦贤〉～30～ 韦贤字长孺，鲁国邹人也。其先韦孟，家本彭城，为楚元王傅，傅子夷王及孙王戊。戊荒淫不遵道，孟作诗风谏。后遂去位，徙家于邹，又作一篇。其谏诗曰：……自孟至贤五世。贤为人质朴少欲，笃志于学，兼通礼、尚书，以诗教授，号称邹鲁大儒。徵为博士，给事中，进授昭帝诗，稍迁光禄大夫詹事，至大鸿胪。昭帝崩，无嗣，大将军霍光与公卿共尊立孝宣帝。帝初即位，贤以与谋议，安宗庙，赐爵关内侯，食邑。徙为长信少府。以先帝师，甚见尊重。本始三年，代蔡义为丞相，封扶阳侯，食邑七百户。时贤七十馀，为相五岁，地节三年以老病乞骸骨，赐黄金百斤，罢归，加赐弟一区。丞相致仕自贤始。年八十二薨，谥曰节侯。……贤四子：长子方山为高寝令，早终；次子弘，至东海太守；次子舜，留鲁守坟墓；少子玄成，复以明经历位至丞相。故邹鲁谚曰：「遗子黄金满籯，不如一经。」扬雄方言云『陈、楚、宋、魏之间谓筲为籯』，然则筐笼之属是也。」
==========================
《后汉书》卷六十上〈马融列传上〉～972～ 融才高博洽，为世通儒，教养诸生，常有千数。涿郡卢植，北海郑玄，皆其徒也。善鼓琴，好吹笛，达生任性，不拘儒者之节。 《昭明文选》卷十八〈赋壬·音乐下·长笛赋〉～807～ 融既博览典雅，精核数术，又性好音，能鼓琴吹笛，而为督邮，无留事，独卧郿平阳邬中。有雒客舍逆旅，吹笛为〈气出〉、〈精列〉相和。踰年，暂闻，甚悲而乐之。追慕王子渊枚乘刘伯康傅武仲等箫琴笙颂，唯笛独无，故聊复备数，作〈长笛赋〉。
==========================
《史记》卷七〈项羽本纪〉～333～ 项王军壁垓下，兵少食尽，汉军及诸侯兵围之数重。夜闻汉军四面皆楚歌，项王乃大惊曰：「汉皆已得楚乎？是何楚人之多也！」项王则夜起，饮帐中。有美人名虞，常幸从；骏马名骓，常骑之。于是项王乃悲歌慷慨，自为诗曰：「力拔山兮气盖世，时不利兮骓不逝。骓不逝兮可柰何，虞兮虞兮柰若何！」歌数阕，美人和之。项王泣数行下，左右皆泣，莫能仰视。南朝宋·裴骃《史记集解》应劭曰：「楚歌者，谓鸡鸣歌也。汉已略得其地，故楚歌者多鸡鸣时歌也。」
==========================
《后汉书》志第三十〈舆服下·法冠〉～3667～ 法冠，一曰柱后。高五寸，以纚为展筒，铁柱卷，执法者服之，侍御史、廷尉正监平也。或谓之獬豸冠。獬豸神羊，能别曲直，楚王尝获之，故以为冠。胡广说曰：「春秋左氏传有南冠而絷者，则楚冠也。秦灭楚，以其君服赐执法近臣御史服之。」 《太平御览》卷八百九十〈兽部二·獬 豸〉～4085～ 《说文》曰：「獬豸，似牛一角。古者史讼，命触不直。黄帝时，有遗帝獬豸者，帝问何食何处，曰：『食荐，春夏处水泽，秋冬处竹箭松筠。』」《论衡校释》曰：「獬豸者，一角之羊，性识有罪。皋繇洽狱，有罪者令羊触之，皋繇敬羊，跪坐事之。」 《晋书》卷二十五〈舆服志〉 法冠，一名柱后，或谓之獬豸冠。高五寸，以縰为展筒。铁为柱卷，取其不曲挠也。侍御史、廷尉正监平，凡执法官皆服之。或谓獬豸神羊，能触邪佞。《异物志》云：「北荒之中，有兽名獬豸，一角，性别曲直。见人斗，触不直者。闻人争，咋不正者。楚王尝获此兽，因象其形以制衣冠。」
==========================
《三国志》卷五十四《吴书·周瑜传》 「瑜上疏曰：『刘备以枭雄之姿，而有关羽、张飞熊虎之将，必非久屈为人用者。愚谓大计宜徙备置吴，盛为筑宫室，多其美女玩好，以娱其耳目，分此二人，各置一方，使如瑜者得挟与攻战，大事可定也。今猥割土地以资业之，聚此三人，俱在疆埸，恐蛟龙得云雨，终非池中物也。』」
==========================
《晋书》卷六十二〈刘琨列传〉～690～ 琨少负志气，有纵横之才，善交胜己，而颇浮誇。与范阳祖逖为友，闻逖被用，与亲故书曰：「吾枕戈待旦，志枭逆虏，常恐祖生先吾著鞭。」其意气相期如此。在晋阳，尝为胡骑所围数重，城中窘迫无计，琨乃乘月登楼清啸，贼闻之，皆悽然长叹。中夜奏胡笳，贼又流涕歔欷，有怀土之切。向晓复吹之，贼并弃围而走。
==========================
《礼记注疏》卷三十八〈乐记〉～686～ 魏文侯问于子夏曰：「吾端冕而听古乐则唯恐卧，听郑卫之音则不知倦。敢问古乐之如彼，何也？新乐之如此，何也？……郑卫之音，乱世之音也，比于慢矣。」 《论语注疏·卫灵公》～38～ 颜渊问为邦。子曰：「行夏之时，乘殷之辂，服周之冕，乐则韶舞。放郑声，远佞人。郑声淫，佞人殆。」
==========================
《春秋左传正义》卷十四〈僖公·经十六年〉 传十六年。春。陨石于宋五。陨星也。六鹢退飞。过宋都。风也。周内史叔兴聘于宋。宋襄公问焉。曰。是何祥也。吉凶焉在。对曰。今兹鲁多大丧。明年齐有乱。君将得诸侯而不终。退而告人曰。君失问。是阴阳之事。非吉凶所生也。吉凶由人。吾不敢逆君故也。晋·杜预注：「鹢，水鸟。高飞遇风而退，宋人以为灾，告于诸侯，故书。」
==========================
《春秋公羊传注疏》卷三〈隐公·隐公五年〉～35～ 自陕而东者，周公主之。自陕而西者，召公主之。 《史记》卷三十四〈燕召公世家〉～549～ 召公奭与周同姓，姓姬氏。周武王之灭纣，封召公于北燕。其在成王时，召王为三公：自陕以西，召公主之；自陕以东，周公主之。成王既幼，周公摄政，当国践祚，召公疑之，作君奭。君奭不说周公。周公乃称「汤时有伊尹，假于皇天；在太戊时，则有若伊陟、臣扈，假于上帝，巫咸治王家；在祖乙时，则有若巫贤；在武丁时，则有若甘般：率维兹有陈，保乂有殷」。于是召公乃说。
==========================
《史记》卷一○二《张释之列传》 其子曰张挚，字长公，官至大夫，免。以不能取容当世，故终身不仕。
==========================
《庄子》外篇·卷六上《缮性》 「古之所谓得志者，非轩冕之谓也，谓其无以益其乐而已矣。今之所谓得志者，轩冕之谓也。」唐·成玄英疏：「轩，车也。冕，冠也。……今世之人，浇浮者众，贪美荣位，待此适心，是以戴冕乘轩，用为得志也。」
==========================
《昭明文选》卷二十三晋·潘安仁（岳）《悼亡诗三首》其一 之子归穷泉，重壤永幽隔。私怀谁克从，淹留亦何益？……如彼翰林鸟，双栖一朝只。如彼游川鱼，比目中路析。……寝息何时忘，沈忧日盈积。
==========================
《后汉书》卷七十六〈循吏列传·仇览〉～2479～ 仇览字季智，一名香，陈留考城人也。少为书生淳默，乡里无知者。年四十，县召补吏，选为蒲亭长。劝人生业，为制科令，至于果菜为限，鸡豕有数，农事既毕，乃令子弟群居，还就黉学。其剽轻游恣者，皆役以田桑，严设科罚。躬助丧事，赈恤穷寡。期年称大化。览初到亭，人有陈元者，独与母居，而母诣览告元不孝。览惊曰：「吾近日过舍，庐落整顿，耕耘以时。此非恶人，当是教化未及至耳。母守寡养孤，苦身投老，柰何肆忿于一朝，欲致子以不义乎？」母闻感悔，涕泣而去。览乃亲到元家，与其母子饮，因为陈人伦孝行，譬以祸福之言。元卒成孝子。乡邑为之谚曰：「父母何在在我庭，化我鸤枭哺所生。」……时考城令河内王涣，政尚严猛，闻览以德化人，署为主簿。谓览曰：「主簿闻陈元之过，不罪而化之，得无少鹰鹯之志邪？」览曰：「以为鹰鹯，不若鸾凤。」涣谢遣曰：「枳棘非鸾凤所栖，百里岂大贤之路？今日太学曳长裾，飞名誉，皆主簿后耳。以一月奉为资，勉卒景行。」……览学毕归乡里，州郡并请，皆以疾辞。虽在宴居，必以礼自整。妻子有过，辄免冠自责。妻子庭谢，候览冠，乃敢升堂。家人莫见喜怒声色之异。后徵方正，遇疾而卒。
==========================
《西京杂记》卷二～076～2～ 扬雄读书，有人语之曰：「无为自苦，元故难传。」忽然不见。雄著《太元经》。梦吐凤凰，集元之上，顷而灭。 《旧唐书·文苑传序》 门罗吐凤之才，人擅握蛇之价。
==========================
《黄庭内景经》 「太上大道玉晨君，闲居蕊珠作七言。」清·蒋国祚注：「蕊珠者，天上宫名。」
==========================
《晋书》卷二十八〈五行中志·言不从·诗妖〉～845～ 太安中，童谣曰：「五马游渡江，一马化为龙。」后中原大乱，宗藩多绝，唯琅邪、汝南、西阳、南顿、彭城同至江东，而元帝嗣统矣。 《晋书》卷二十八〈五行中志·言不从·诗妖〉～845～ 太安中，童谣曰：「五马游渡江，一马化为龙。」后中原大乱，宗藩多绝，唯琅邪、汝南、西阳、南顿、彭城同至江东，而元帝嗣统矣。 《晋书》卷六〈中宗元帝纪〉～57～ 太安之际，童谣云：「五马浮渡江，一马化为龙。」及永嘉中，岁、镇、荧惑、太白聚斗、牛之间，识者以为吴越之地当兴王者。是岁，王室沦覆，帝与西阳、汝南、南顿、彭城五王获济，而帝竟登大位焉。
==========================
《宋书》卷六十七〈谢灵运列传〉～777～ 太祖知其见诬，不罪也。不欲使东归，以为临川内史，加秩中二千石，[五九]在郡游放，不异永嘉，为有司所纠。
==========================
《晋书》卷三十三〈何曾列传〉 何曾字颖考，陈国阳夏人也。……武帝袭王位，以曾为晋丞相，加侍中。与裴秀、王沈等劝进。践阼，拜太尉，进爵为公，食邑千八百户。。……然性奢豪，务在华侈。帷帐车服，穷极绮丽，厨膳滋味，过于王者。每燕见，不食太官所设，帝辄命取其食。蒸饼上不坼作十字不食。食日万钱，犹曰无下箸处。人以小纸为书者，敕记室勿报。刘毅等数劾奏曾侈忕无度，帝以其重臣，一无所问。
==========================
《三国志》卷九《魏书·曹爽传》附《何晏传》 「晏，何进孙也。母尹氏，为太祖夫人。晏长于宫省，又尚公主，少以才秀知名，好老庄言，作道德论及诸文赋著述凡数十篇。」南朝宋·裴松之注：「晏，字平叔。」
==========================
《世说新语笺疏》下卷上〈伤逝〉～645～ 王子猷、子敬俱病笃，而子敬先亡。子猷问左右：「何以都不闻消息？此已丧矣！」语时了不悲。便索舆来奔丧，都不哭。子敬素好琴，便径入坐灵床上，取子敬琴弹，弦既不调，掷地云：「子敬！子敬！人琴俱亡。」因恸绝良久，月馀亦卒。 《晋书》卷八十〈王羲之列传·王徽之〉～204～ 后为黄门侍郎，弃官东归，与献之俱病笃。时有术人云：「人命应终，而有生人乐代者，则死者可生。」徽之谓曰：「吾才位不如弟，请以馀年代之。」术者曰：「代死者，以己年有馀，得以足亡者耳。今君与弟算俱尽，何代也！」未几，献之卒，徽之奔丧不哭，直上灵坐，取献之琴弹之，久而不调，叹曰：「呜呼子敬，人琴俱亡！」因顿绝。先有背疾，遂溃裂，月馀亦卒。子桢之。
==========================
《后汉书》卷一上《光武帝纪上》 更始将北都洛阳，以光武行司隶校尉，使前整修宫府。于是置僚属，作文移，从事司察，一如旧章。时三辅吏士东迎更始，见诸将过，皆冠帻，而服妇人衣，诸于绣镼，莫不笑之，或有畏而走者。及见司隶僚属，皆欢喜不自胜。老吏或垂涕曰：「不图今日复见汉官威仪！」由是识者皆属心焉。
==========================
《晋书》卷六十二《刘琨传》 「刘琨字越石，中山魏昌人，汉中山靖王胜之后也。祖迈，有经国之才，为相国参军、散骑常侍。父蕃，清高冲俭，位至光禄大夫。琨少得俊朗之目，与范阳祖纳俱以雄豪著名。年二十六，为司隶从事。时征虏将军石崇河南金谷涧中有别庐，冠绝时辈，引致宾客，日以赋诗。琨预其间，文咏颇为当时所许。秘书监贾谧参管朝政，京师人士无不倾心。石崇、欧阳建、陆机、陆云之徒，并以文才降节事谧，琨兄弟亦在其间，号曰『二十四友』。太尉高密王泰辟为掾，频迁著作郎、太学博士、尚书郎。」
==========================
《昭明文选》卷四十一汉·李少卿（陵）《答苏武书》 「昔萧樊囚絷，韩彭菹醢。」唐·李善注：「《史记》曰：『彭越反，高祖赦之，迁处蜀道，著青衣，行至郑，逢吕后从长安来，越泣曰：愿处故昌邑。后许诺。既至，白上曰：彭越，壮士也，今徙蜀，自遗患，不如诛之。令其舍人告越反，遂夷三族。』《黥布传》：『薛公曰：前年醢彭越，往年杀韩信。』」
==========================
《诗经·小雅·采薇》 「昔我往矣，杨柳依依。今我来思，雨雪霏霏。」
==========================
《庄子集释》卷六下〈外篇·秋水〉～598～ 公子牟隐机大息，仰天而笑曰：「子独不闻夫埳井之蛙乎？谓东海之鳖曰：『吾乐与！出跳梁乎井干之上，入休乎缺甃之崖；赴水则接腋持颐，蹶泥则没足灭跗；还虷蟹与科斗，莫吾能若也。且夫擅一壑之水，而跨跱埳井之乐，此亦至矣，夫子奚不时来入观乎！』东海之鳖左足未入，而右膝已絷矣。于是逡巡而却，告之海曰：『夫千里之远，不足以举其大；千仞之高，不足以极其深。禹之时十年九潦，而水弗为加益；汤之时八年七旱，而崖不为加损。夫不为顷久推移，不以多少进退者，此亦东海之大乐也。』于是埳井之蛙闻之，适适然惊，规规然自失也。且夫知不知是非之竟，而犹欲观于庄子之言，是犹使蚊负山，商蚷驰河也，必不胜任矣。且夫知不知论极妙之言而自适一时之利者，是非埳井之·与？且彼方跐黄泉而登大皇，●南●北，奭然四解，沦于不测；●东●西，始于玄冥，反于大通。子乃规规然而求之以察，索之以辩，是直用管窥天，用锥指地也，不亦小乎！子往矣！且子独不闻夫寿陵馀子之学行于邯郸与？未得国能，又失其故行矣，直匍匐而归耳。今子不去，将忘子之故，失子之业。」 《汉书》卷一百上〈叙列传上〉～4206～ 昔有学步于邯郸者。曾未得其髣佛，又复失其故步，遂匍匐而归耳！
==========================
《尚书·周书·武成》 「王朝步自周，于征伐商，厥四月哉生明，王来自商，至于丰，乃偃武修文，归马于华山之阳，放牛于桃林之野，示天下弗服。」旧题汉·孔安国传：「山南曰阳，桃林在华山东，皆非长养牛马之地，欲使自生自死，示天下不复乘用。」
==========================
《庄子》外篇·卷六下《秋水》 「庄子钓于濮水，楚王使大夫二人往先焉，曰：『愿以境内累矣！』庄子持竿不顾，曰：『吾闻楚有神龟，死已三千岁矣，王巾笥而藏之庙堂之上。此龟者，宁其死为留骨而贵乎，宁其生而曳尾于涂中乎？』二大夫曰：『宁生而曳尾涂中。』庄子曰：『往矣！吾将曳尾于涂中。』」
==========================
《礼记·王制》 「?二月东巡守……命太师陈诗以观民风。」唐·孔颖达疏：「此谓王巡守见诸侯毕，乃命其方诸侯大师，是掌乐之官各陈其国风之诗，以观其政令之善恶。」
==========================
《后汉书》卷四十七《班超传》 「超自以久在绝域，年老思土。」「上疏请归，其词有：『臣不敢望到酒泉郡，但愿生入玉门关。』」「班超之妹班昭也上书为其陈请：『书奏，帝感其言，乃徵超还。』」
==========================
《汉书》卷六《武帝纪》 「三年冬，徙函谷关于新安。以故关为弘农县。」东汉·应劭注：「时楼船将军杨仆数有大功，耻为关外民，上书乞徙东关，以家财给其用度。武帝意亦好广阔，于是徙关于新安，去弘农三百里。」
==========================
《后汉书》卷六十上〈马融列传上〉～953～ 马融字季长，扶风茂陵人也，将作大匠严之子。为人美辞貌，有俊才。初，京兆挚恂以儒术教授，隐于南山，不应徵聘，名重关西，融从其游学，博通经籍。恂奇融才，以女妻之。……（永初）四年，拜为校书郎中，诣东观典校秘书。……忤邓氏，滞于东观，十年不得调。……三迁，桓帝时为南郡太守。先是融有事忤大将军梁冀旨，冀讽有司奏融在郡贪浊，免官，髡徙朔方。自刺不殊，得赦还，复拜议郎，重在东观著述，以病去官。……融才高博洽，为世通儒，教养诸生，常有千数。涿郡卢植，北海郑玄，皆其徒也。
==========================
《汉书》卷六十四上《朱买臣传》 「朱买臣字翁子，吴人也。家贫，好读书，不治产业，常艾薪樵，卖以给食，担束薪，行且诵书。其妻亦负戴相随，数止买臣毋歌呕道中。」「会邑子严助贵幸，荐买臣。召见，说春秋，言楚词，帝甚说之，拜买臣为中大夫，与严助俱侍中。」「击破东越，有功。徵入为主爵都尉，列于九卿。」
==========================
《昭明文选》卷四十七晋·夏侯孝若（湛）《东方朔面赞》 大夫讳朔，字曼倩，平原厌次人也。……以为浊世不可以富贵也，故薄游以取位；……明节不可以久安也，故诙谐以取容。……谈者又以先生嘘吸冲和，吐故纳新；蝉蜕龙变，弃俗登仙；神交造化，灵为星辰。
==========================
《汉书》卷五十一〈贾邹枚路传·枚乘列传〉～2359～ 枚乘字叔，淮阴人也，为吴王濞郎中。吴王之初怨望谋为逆也，……吴王不用乘策，卒见禽灭。汉既平七国，乘由是知名。景帝召拜乘为弘农都尉。乘久为大国上宾，与英俊并游，得其所好，不乐郡吏，以病去官。复游梁，梁客皆善属辞赋，乘尤高。孝王薨，乘归淮阴。 《昭明文选》卷十三南朝宋·谢惠连《雪赋》 「梁王不悦，游于兔园。乃置旨酒，命宾友。召邹生，延枚叟。」唐·李善注引《汉书》：「枚乘为弘农都尉，去官游梁。」
==========================
《陈书》卷二十六〈徐陵列传〉～325～ 徐陵字孝穆，东海郯人也。祖超之，齐郁林太守，梁员外散骑常侍。父摛，梁戎昭将军、太子左卫率，赠侍中、太子詹事，谥贞子。母臧氏，尝梦五色云化而为凤，集左肩上，已而诞陵焉。时宝志上人者，世称其有道，陵年数岁，家人携以候之，宝志手摩其顶，曰：「天上石麒麟也。」光宅惠云法师每嗟陵早成就，谓之颜回。八岁，能属文。十二，通庄老义。既长，博涉史籍，纵横有口辩。
==========================
《后汉书》卷五十三〈周黄徐姜申屠列传·姜肱〉～749～ 姜肱字伯淮，彭城广戚人也。家世名族。肱与二弟仲海、季江，俱以孝行著闻。其友爱天至，常共卧起。及各娶妻，兄弟相恋，不能别寝，以系嗣当立，乃递往就室。 《太平御览》卷七百七〈服用部九·被〉～3282～2～ 《海内先贤传》曰：「姜肱字伯淮，事继母年少，肱兄弟感凯风之孝，同被而寝，不入室，以慰母心也。」 《后汉书》卷五十三〈周黄徐姜申屠列传·姜肱〉～749～ 「肱与二弟仲海、季江，俱以孝行著闻。其友爱天至，常共卧起。」唐·李贤注引谢承《后汉书》「肱性笃孝，事继母恪勤。母既年少，又严厉。肱感恺风之孝，兄弟同被而寝，不入房室，以慰母心。」
==========================
《昭明文选》卷十六〈赋辛·志下·闲居赋〉～705～ 太夫人乃御版舆，升轻轩，远览王畿，近周家园。体以行和，药以劳宣。常膳载加，旧痾有痊。唐·李善注：「版舆，车名。傅畅《晋诸公赞》曰：『傅祗以足疾，版舆上殿。版舆，一名步舆。』周迁《舆服杂事记》曰：『步舆方四尺，素木为之，以皮为襻，之，自天子至庶人通得乘之。』」
==========================
《世说新语》下卷下《文学》 「张凭举孝廉出都，负其才气，谓必参时彦。欲诣刘尹，乡里及同举者共笑之。张遂诣刘。刘洗濯料事，处之下坐，唯通寒暑，神意不接。张欲自发无端。顷之，长史诸贤来清言。客主有不通处，张乃遥于末坐判之，言约旨远，足畅彼我之怀，一坐皆惊。真长延之上坐，清言弥日，因留宿至晓。张退，刘曰：『卿且去，正当取卿共诣抚军。』张还船，同侣问何处宿？张笑而不答。须臾，真长遣传教觅张孝廉船，同侣惋愕。即同载诣抚军。」
==========================
《世说新语笺疏》下卷上〈任诞〉～732～ 阮仲容、步兵居道南，诸阮居道北。北阮皆富，南阮贫。七月七日，北阮盛晒衣，皆纱罗锦绮。仲容以竿挂大布犊鼻裈于中庭。人或怪之，答曰：「未能免俗，聊复尔耳！」南朝宋·裴松之注引《竹林七贤论》曰：「诸阮前世皆儒学，善居室，唯咸一家尚道弃事，好酒而贫。旧俗：七月七日，法当晒衣，诸阮庭中，烂然锦绮。咸时总角，乃竖长竿，挂犊鼻裈也。」 《全上古三代秦汉三国六朝文·全晋文》卷一百三十七〈戴逵·竹林七贤论〉～2254～ 诸阮前世皆儒学，善居室，唯咸一家尚道弃事，好酒而贫。旧俗：七月七日，法当晒衣，诸阮庭中，烂然锦绮。咸时总角，乃竖长竿，挂大布犊鼻恽于庭中。人问之，曰：「未能免俗，聊复尔尔。」 《晋书》卷四十九〈阮籍列传·（兄子）阮咸〉～362～ 咸字仲容。父熙，武都太守。咸任达不拘，与叔父籍为竹林之游，当世礼法者讥其所为。咸与籍居道南，诸阮居道北，北阮富而南阮贫。七月七日，北阮盛晒衣服，皆锦绮粲目。咸以竿挂大布犊鼻于庭，人或怪之，答曰：「未能免俗，聊复尔耳！」
==========================
北魏·郦道元《水经注》卷三《河水篇》 水出西南长城北，阳周县故城南桥山。昔二世赐蒙恬死于此。王莽更名上陵畤，山上有黄帝冢故也。帝崩，惟弓剑存焉，故世称黄帝仙矣。
==========================
汉·刘向《列女传》卷五《节义传·鲁秋洁妇》 洁妇者，鲁秋胡子妻也。既纳之五日，去而宦于陈，五年乃归。未至家，见路旁妇人采桑，秋胡子悦之，下车谓曰：「若曝采桑，吾行道，愿托桑荫下，下赍休焉。」妇人采桑不辍，秋胡子谓曰：「力田不如逢丰年，力桑不如见国卿。吾有金，愿以与夫人。」妇人曰：「嘻！夫采桑力作，纺绩织，以供衣食，奉二亲，养夫子。吾不愿金，所愿卿无有外意，妾亦无淫泆之志，收子之赍与笥金。」秋胡子遂去，至家，奉金遗母，使人唤妇至，乃向采桑者也，秋胡子惭。妇曰：「子束发脩身，辞亲往仕，五年乃还，当所悦驰骤，扬尘疾至。今也乃悦路傍妇人，下子之装，以金予之，是忘母也。忘母不孝，好色淫泆，是污行也，污行不义。夫事亲不孝，则事君不忠。处家不义，则治官不理。孝义并亡，必不遂矣。妾不忍见，子改娶矣，妾亦不嫁。」遂去而东走，投河而死。君子曰：「洁妇精于善。夫不孝莫大于不爱其亲而爱其人，秋胡子有之矣。」君子曰：「见善如不及，见不善如探汤。秋胡子妇之谓也。」诗云：「惟是褊心，是以为刺。」此之谓也。 《西京杂记》卷六 ～092～ 杜陵秋胡者，能通尚书，善为古隶字，为翟公所礼，欲以兄女妻之。或曰秋胡巳经娶而失礼。妻遂溺死，不可妻也。驰象曰：「昔鲁人秋胡，娶妻三月而游宦。三年休还家，其妇采桑于郊，胡至郊而不识其妻也。见而悦之，乃遗黄金一镒。妻曰：『妾有夫游宦不返，幽闺独处，三年于兹，未有被辱如今日也。』采不顾，胡惭而退。至家，问家人妻何在，曰行采桑于郊未返，既还，乃向所挑之妇也。夫妻并，妻赴沂水而死。今之秋胡，非昔之秋胡也。昔鲁有两曾参，赵有两毛遂，南曾参杀人见捕，人以告北曾参母，野人毛遂坠井而死，客以告平原君。平原君曰：『嗟乎天丧予矣。』既而知野人毛遂，非平原君客也，岂得以昔之秋胡失礼，而绝婚今之秋胡哉。物固亦有似之而非者，玉之未理者为璞，死鼠未屠者亦为璞，月之旦为朔，车之辀亦谓之朔，名齐实异，所宜辨也。」
==========================
《庄子集释》卷三上〈内篇·大宗师〉～242～ 泉涸，鱼相与处于陆，相呴以湿，相濡以沫，不如相忘于江湖。与其誉尧而非桀也，不如两忘而化其道。夫大块载我以形，劳我以生，佚我以老，息我以死。故善吾生者，乃所以善吾死也。
==========================
《后汉书》卷三十三《郑弘传》 唐·李贤注引孔灵符《会稽记》曰：「射的山南有白鹤山，此鹤为仙人取箭。汉太尉郑弘尝采薪，得一遗箭，顷有人觅，弘还之，问何所欲，弘识其神人也，曰：『常患若邪溪载薪为难，愿旦南风，暮北风。』后果然。故若邪溪风至今犹然，呼为『郑公风』也。」 《水经注疏》卷四十〈渐江水〉 邪溪之东，又有寒溪。溪之北有郑公泉，泉方数丈，冬温夏凉，汉太尉郑弘宿居潭侧，因以名泉。弘少以苦节自居，恒躬采伐，用贸粮膳，每出入溪津，常感神风送之，虽凭舟自运，无杖楫之劳。村人贪藉风势，常依随往还。有淹留者，徒辈相谓，汝不欲及郑风邪？
==========================
《史记》卷四十八〈陈涉世家〉～949～ 陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：「苟富贵，无相忘。」庸者笑而应曰：「若为庸耕，何富贵也？」陈涉太息曰：「嗟乎，燕雀安知鸿鹄之志哉！」
==========================
《史记》卷五十八《梁孝王世家》 梁孝王武者，孝文皇帝子也，而与孝景帝同母。母，窦太后也。……孝王，窦太后少子也，爱之，赏赐不可胜道。于是孝王筑东苑，方三百馀里。广睢阳城七十里。大治宫室，为复道，自宫连属于平台三十馀里。得赐天子旌旗，出从千乘万骑。……招延四方豪桀，自山以东游说之士。莫不毕至，齐人羊胜、公孙诡、邹阳之属。
==========================
《晋书》卷九十六《列女传·刘臻妻陈氏传》 刘臻妻陈氏者，亦聪辩能属文。尝正旦献《椒花颂》，其词曰：「旋穹周回，三朝肇建。青阳散辉，澄景载焕。标美灵葩，爰采爰献。圣容映之，永寿于万。」又撰元日及冬至进见之仪，行于世。
==========================
《汉书》卷八十七下〈扬雄列传下〉～3565～ 「哀帝时丁、傅、董贤用事，诸附离之者或起家至二千石。时雄方草《太玄》，有以自守，泊如也。或雄以玄尚白，而雄解之，号曰《解潮》。」唐·颜师古注：「玄，黑色也。言雄作之不成，其色犹白，故无禄位也。」
==========================
《汉书》卷四十五《江充传》 「初，充召见犬台宫，自请愿以所常被服冠见上。上许之。充衣纱縠襌衣，曲裾后垂交输，冠襌纚步摇冠，飞翮之缨。充为人魁岸，容貌甚壮。帝望见而异之，谓左右曰：『燕赵固多奇士。』既至前，问以当世政事，上说之。」「会阳陵朱安世告丞相公孙贺子太仆敬声为巫蛊事，连及阳石、诸邑公主，贺父子皆坐诛。语在贺传。后上幸甘泉，疾病，充见上年老，恐晏驾后为太子所诛，因是为奸，奏言上疾祟在巫蛊。于是上以充为使者治巫蛊。充将胡巫掘地求偶人，捕蛊及夜祠，视鬼，染污令有处，辄收捕验治，烧铁钳灼，强服之。民转相诬以巫蛊，吏辄劾以大逆亡道，坐而死者前后数万人。」「是时，上春秋高，疑左右皆为蛊祝诅，有与亡，……。充既知上意，因言宫中有蛊气，先治后宫希幸夫人，以次及皇后，遂掘蛊于太子宫，得桐木人。太子惧，不能自明，收充，自临斩之。」
==========================
《史记》卷八十二〈田单列传〉～2453～ 田单者，齐诸田疏属也。湣王时，单为临菑市掾，不见知。及燕使乐毅伐破齐，齐湣王出奔，已而保莒城。燕师长驱平齐，而田单走安平，令其宗人尽断其车轴末而傅铁笼。已而燕军攻安平，城坏，齐人走，争涂，以?折车败，为燕所虏，唯田单宗人以铁笼故得脱，东保即墨。燕既尽降齐城，唯独莒、即墨不下。燕军闻齐王在莒，并兵攻之。淖齿既杀湣王于莒，因坚守，距燕军，数年不下。燕引兵东围即墨，即墨大夫出与战，败死。城中相与推田单，曰：「安平之战，田单宗人以铁笼得全，习兵。」立以为将军，以即墨距燕。顷之，燕昭王卒，惠王立，与乐毅有隙。田单闻之，乃纵反閒于燕，宣言曰：「齐王已死，城之不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓攻即墨以待其事。齐人所惧，唯恐他将之来，即墨残矣。」燕王以为然，使骑劫代乐毅。乐毅因归赵，燕人士卒忿。而田单乃令城中人食必祭其先祖于庭，飞鸟悉翔舞城中下食。燕人怪之。田单因宣言曰：「神来下教我。」乃令城中人曰：「当有神人为我师。」有一卒曰：「臣可以为师乎？」因反走。田单乃起，引还，东乡坐，师事之。卒曰：「臣欺君，诚无能也。」田单曰：「子勿言也！」因师之。每出约束，必称神师。乃宣言曰：「吾唯惧燕军之劓所得齐卒，置之前行，与我战，即墨败矣。」燕人闻之，如其言。城中人见齐诸降者尽劓，皆怒，坚守，唯恐见得。单又纵反閒曰：「吾惧燕人掘吾城外冢墓，僇先人，可为寒心。」燕军尽掘垄墓，烧死人。即墨人从城上望见，皆涕泣，俱欲出战，怒自十倍。田单知士卒之可用，乃身操版插，与士卒分功，妻妾编于行伍之閒，尽散饮食飨士。令甲卒皆伏，使老弱女子乘城，遣使约降于燕，燕军皆呼万岁。田单又收民金，得千溢，令即墨富豪遗燕将，曰：「即墨即降，愿无虏掠吾族家妻妾，令安堵。」燕将大喜，许之。燕军由此益懈。田单乃收城中得千馀牛，为绛缯衣，画以五彩龙文，束兵刃于其角，而灌脂束苇于尾，烧其端。凿城数十穴，夜纵牛，壮士五千人随其后。牛尾热，怒而奔燕军，燕军夜大惊。牛尾炬火光明炫耀，燕军视之皆龙文，所触尽死伤。五千人因衔枚击之，而城中鼓噪从之，老弱皆击铜器为声，声动天地。燕军大骇，败走。齐人遂夷杀其将骑劫。燕军扰乱奔走，齐人追亡逐北，所过城邑皆畔燕而归田单，兵日益多，乘胜，燕日败亡，卒至河上，而齐七十馀城皆复为齐。乃迎襄王于莒，入临菑而听政。
==========================
《史记》卷五十三〈萧相国世家〉～206～ 关内侯鄂君进曰：「群臣议皆误。夫曹参虽有野战略地之功，此特一时之事。夫上与楚相距五岁，常失军亡众，逃身遁者数矣。然萧何常从关中遣军补其处，非上所诏令召，而数万众会上之乏绝者数矣。夫汉与楚相守荥阳数年，军无见粮，萧何转漕关中，给食不乏。陛下虽数亡山东，萧何常全关中以待陛下，此万世之功也。今虽亡曹参等百数，何缺于汉？汉得之不必待以全。柰何欲以一旦之功而加万世之功哉！萧何第一，曹参次之。」高祖曰：「善。」于是乃令萧何第一，赐带剑履上殿，入朝不趋。
==========================
《后汉书》卷八十二下《方术传·蓟子训传》 蓟子训者，不知所由来也。建安中，客在济阴宛句。有神异之道。尝抱邻家婴儿，故失手墯地而死，其父母惊号怨痛，不可忍闻，而子训唯谢以过误，终无它说，遂埋藏之。后月馀，子训乃抱儿归焉。父母大恐，曰：「死生异路，虽思我儿，乞不用复见也。」儿识父母，轩渠笑悦，欲往就之，母不觉揽取，乃实儿也。虽大喜庆，心犹有疑，乃窃发视死儿，但见衣被，方乃信焉。于是子训流名京师，士大夫皆承风向慕之。后乃驾驴车，与诸生俱诣许下。道过荥阳，止主人舍，而所驾之驴忽然卒僵，蛆虫流出，主遽白之。子训曰：「乃尔乎？」方安坐饭，食毕，徐出以杖扣之，驴应声奋起，行步如初，即复进道。其追逐观者常有千数。既到京师，公卿以下候之者，坐上恒数百人，皆为设酒脯，终日不匮。 后因遁去，遂不知所止。初去之日，唯见白云腾起，从旦至暮，如是数十处。时有百岁翁，自说童儿时见子训卖药于会稽市，颜色不异于今。后人复于长安东霸城见之，与一老公共摩挲铜人，相谓曰：「适见铸此，已近五百岁矣。」
==========================
《尚书·虞书·舜典》 帝曰：「俞！咨禹，汝平水土，惟时懋哉！」禹拜稽首，让于稷、契。暨皋陶。 《抱朴子》外篇·卷四十八《诘鲍》 唐虞在上，稷卨赞事。
==========================
《春秋左传正义》卷二十一〈宣公·传三年〉～368～ 冬。郑穆公卒。初。郑文公有贱妾。曰燕姞。梦天使与己兰。曰。余为伯鯈。余而祖也。以是为而子。以兰有国香。人服媚之如是。既而文公见之。与之兰而御之。辞曰。妾不才。幸而有子。将不信。敢徵兰乎。公曰。诺。生穆公。名之曰兰。
==========================
《诗经·大雅·嵩高·序》 「尹吉甫美宣王也。天下复平，能建国亲诸侯，褒赏申伯焉。」《蒸民》：「吉甫作颂，穆如清风。」《蒸民·序》：「尹吉甫美宣王也。任贤使能，周室中兴焉。」《韩奕。序》：「尹吉甫美宣王也，能锡命诸侯。」《江汉·序》：「尹吉甫美宣王也，能兴衰拨乱，命召公平淮夷。」
==========================
《楚辞》卷三《天问》 「日安不到，烛龙何照？」东汉·王逸注：「言天之西北，有幽冥无日之国，有龙衔烛而照之也。」 《山海经·海经》卷十二〈大荒北经·章尾山烛龙〉～438～ 西北海之外，赤水之北，有章尾山。有神，人面蛇身而赤，直目正乘，其瞑乃晦，其视乃明，不食不寝不息，风雨是谒。是烛九阴，是谓烛龙。 《淮南子》卷四〈坠形训〉～50～ 烛龙在雁门北，蔽于委羽之山，不见日，其神人面龙身而无足。汉·高诱注：「委羽，北方山名。一曰：龙衔烛以照太阴，盖长千里。视为昼，瞑为夜，吹为冬，呼为夏。」
==========================
《春秋左传·宣公十二年》 「古者明王伐不敬，取其鲸鲵而封之，以为大戮，于是乎有京观以惩淫慝。」晋·杜预注：「鲸鲵，大鱼名，以喻不义之人，吞食小国。」
==========================
《春秋左传·昭公十二年》 「齐侯举矢曰：「有酒如渑，有肉如陵。寡人中此，与君代兴。」晋·杜预注：「绳水出齐国临淄县北，入时水。陵，大阜也。」
==========================
《艺文类聚》卷九十四〈兽部中·羊〉～632～ 《列仙传》曰：葛由者，羌人。周成王时，好刻木作羊卖之，一旦骑羊而入蜀，蜀中王侯遣人追之，上绥山，山在峨眉山西南，无极，随之者不得还，皆得仙道。山上有桃，故里谚曰：「得绥山一桃，虽不得仙，亦足以豪。」
==========================
《礼记·月令》 「孟春之月……其神句芒。」唐·孔颖达疏：「其神句芒者，谓自古以来主春立功之臣，其祀以为神。是句芒者生木之官，木初生之时句屈而有芒角，故云句芒。」
==========================
《世说新语笺疏》下卷上〈容止〉～62～ 有人语王戎曰：「嵇延祖卓卓如野鹤之在鸡群。」答曰：「君未见其父耳！」
==========================
《太平广记》卷四百六〈草木一·木·木兰树〉～3277～ 七里洲中，有鲁斑刻木兰为舟，舟至今在洲中，诗家所云木兰舟，出于此也。木兰洲在浔阳江中，多木兰树，吴王阖闾，植木兰于此，用构宫殿也。 《述异记》卷下 在浔阳江中，多木兰。又七里洲中有鲁班刻木兰舟，至今在洲中。今诗家云木兰舟，出于此。
==========================
《晋书》卷四十三〈乐广列传〉～244～ 尝有亲客，久阔不复来，广问其故，答曰：「前在坐，蒙赐酒，方欲饮，见杯中有蛇，意甚恶之，既饮而疾。」于时河南听事壁上有角，漆画作蛇，广意杯中蛇即角影也。复置酒于前处，谓客曰：「酒中复有所见不？」答曰：「所见如初。」广乃告其所以，客豁然意解，沈痾顿愈。 《风俗通义校注》卷九〈怪神·世间多有见怪惊怖自伤者〉 ～388～ 予之祖父郴，为汲令，以夏至日诣见主簿杜宣，赐酒，时北壁上有悬赤弩，照于杯，形如，宣畏恶之，然不敢不饮，其日，便得胸腹痛切，妨损饮食，大用羸露，攻治万端，不为愈。后郴因事过至宣家，窥视，问其变故，云：「畏此蛇，蛇入腹中。」郴还听事，思惟良久，顾见悬弩，必是也。则使门下史将铃下侍徐扶辇载宣，于故处设酒，杯中故复有蛇，因谓宣：「此壁上弩影耳，非有他怪。」宣遂解，甚夷怿，由是瘳平，官至尚书，历四郡，有威名焉。
==========================
汉·刘向《列女传》卷二《楚老莱妻》 楚老莱子之妻也。莱子逃世，耕于蒙山之阳。葭墙蓬室，木床蓍席，衣缊食菽，垦山播种。人或言之楚王曰：「老莱，贤士也。」王欲聘以璧帛，恐不来，楚王驾至老莱之门，老莱方织畚，王曰：「寡人愚陋，独守宗庙，愿先生幸临之。」老莱子曰：「仆山野之人，不足守政。」王复曰：「守国之孤，愿变先生之志。」老莱子曰：「诺。」王去，其妻戴畚莱挟薪樵而来，曰：「何车之众也？」老莱子曰：「楚王欲使吾守国之政。」妻曰：「许之乎？」曰：「然。」妻曰：「妾闻之：可食以酒肉者，可随以鞭捶。可授以官禄者，可随以鈇钺。今先生食人酒肉，授人官禄，为人所制也。能免于患乎！妾不能为人所制，投其畚莱而去。」老莱子曰：「子还，吾为子更虑。」遂行不顾，至江南而止。
==========================
《昭明文选》卷二十八〈诗戊·乐府下·乐府八首·白头吟〉～327～ 直如朱丝绳，清如玉壶冰。何惭宿昔意，猜恨坐相仍。人情贱恩旧，世议逐衰兴。毫发一为瑕，丘山不可胜。食苗实硕鼠，玷白信苍蝇。凫鹄远成美，薪刍前见陵。申黜褒女进，班去赵姬升。周王日沦惑，汉帝益嗟称。心赏犹难恃，貌恭岂易凭。古来共如此，非君独抚膺。 《全唐文》卷二百六〈冰壶诫并序〉～2085～ 冰壶者。清洁之至也。君子对之。示不忘乎清也。夫洞澈无瑕。澄空见底。当官明白者。有类是乎。故内怀冰清。外涵玉润。此君子冰壶之德也。
==========================
《宋书》卷二十一《乐志三》 魏武帝《步出夏门行·龟虽寿》「骥老伏枥，志在千里。烈士暮年，壮心不已。」
==========================
《淮南子》卷十六〈说山训〉～52～ 瓠巴鼓瑟，而淫鱼出听；伯牙鼓琴，驷马仰秣；介子歌龙蛇，而文君垂泣。故玉在山而草木润，渊生珠而岸不枯。螾无筋骨之强，爪牙之利，上食晞堁，下饮黄泉，用心一也。清之为明，杯水见眸子；浊之为闇，河水不见太山。视日者眩，听雷者聋，人无为则治，有为则伤。东汉·高诱注：「瓠巴，楚人也，善鼓瑟，淫鱼喜音，出头于水而听之。」 《荀子·劝学篇》 昔者瓠巴鼓瑟，而流鱼出听；伯牙鼓琴，而六马仰秣。故声无小而不闻，行无隐而不形。玉在山而草木润，渊生珠而崖不枯。为善不积邪，安有不闻者乎！
==========================
《史记》卷八十《乐毅列传》 乐毅留徇齐五岁，下齐七十馀城，皆为郡县以属燕，唯独莒、即墨未服。会燕昭王死，子立为燕惠王。惠王自为太子时尝不快于乐毅，及即位，齐之田单闻之，乃纵反閒于燕，曰：「齐城不下者两城耳。然所以不早拔者，闻乐毅与燕新王有隙，欲连兵且留齐，南面而王齐。齐之所患，唯恐他将之来。」于是燕惠王固已疑乐毅，得齐反閒，乃使骑劫代将，而召乐毅。乐毅知燕惠王之不善代之，畏诛，遂西降赵。赵封乐毅于观津，号曰望诸君。尊宠乐毅以警动于燕、齐。 《新校本汉书》卷九十三佞幸传第六十三邓通 文帝时间如通家游戏，然通无他伎能，不能有所荐达，独自谨身以媚上而已。上使善相人者相通，曰：「当贫饿死。」上曰：「能富通者在我，何说贫？」于是赐通蜀严道铜山，得自铸钱。邓氏钱布天下，其富如此。
==========================
《晋书》卷八十一〈桓宣列传·（族子）桓伊〉～28～ 伊性谦素，虽有大功，而始终不替。善音乐，尽一时之妙，为江左第一。有蔡邕柯亭笛，常自吹之。王徽之赴召京师，泊舟青溪侧。素不与徽之相识。伊于岸上过，船中客称伊小字曰：「此桓野王也。」徽之便令人谓伊曰：「闻君善吹笛，试为我一奏。」伊是时已贵显，素闻徽之名，便下车，踞胡床，为作三调，弄毕，便上车去，客主不交一言。
==========================
《汉书》卷六十四上《朱买臣传》 朱买臣字翁子，吴人也。家贫，好读书，不治产业，常艾薪樵，卖以给食，担束薪，行且诵书。其妻亦负戴相随，数止买臣毋歌呕道中。买臣愈益疾歌，妻羞之，求去。买臣笑曰：“我年五十当富贵，今已四十余矣。女苦日久，待我富贵报女功。”妻恚怒曰：“如公等，终饿死沟中耳，何能富贵！”买臣不能留，即听去。其后，买臣独行歌道中，负薪墓间。故妻与夫家俱上冢，见买臣饥寒，呼饭饮之。后数岁，买臣随上计吏为卒，将重车至长安，诣阙上书，书久不报。待诏公车，粮用乏，上计吏卒更乞丐之。会邑子严助贵幸，荐买臣，召见，说《春秋》，言《楚词》，帝甚说之，拜买臣为中大夫，与严助俱侍中。……东越数反复，……上拜买臣会稽太守。上谓买臣曰：“富贵不归故乡，如衣绣夜行，今子何如？”买臣顿首辞谢。诏买臣到郡，治楼船，备粮食、水战具，须诏书到，军与俱进。初，买臣免，待诏，常从会稽守邸者寄居饭食。拜为太守，买臣衣故衣，怀其印绶，步归郡邸。直上计时，会稽吏方相与群饮，不视买臣。买臣入室中，守邸与共食，食且饱，少见其绶，守邸怪之，前引其绶，视其印，会稽太守章也。守邸惊，出语上计掾吏。皆醉，大呼曰：“妄诞耳！”守邸曰：“试来视之。”其故人素轻买臣者入内视之，还走，疾呼曰：“实然！”坐中惊骇，白守丞，相推排陈列中庭拜谒。买臣徐出户。有顷，长安厩吏乘驷马车来迎，买臣遂乘传去。会稽闻太守且至，发民除道，县长吏并送迎，车百余乘。入吴界，见其故妻、妻夫治道。买臣驻车，呼令后车载其夫妻，到太守舍，置园中，给食之。居一月，妻自经死，买臣乞其夫钱，令葬。悉召见故人与饮食诸尝有恩者，皆报复焉。居岁余，买臣受诏将兵，与横海将军韩说等俱击破东越，有功。征入为主爵都尉，列于九卿。
==========================
《史记》卷九十二《淮阴侯列传》 淮阴侯韩信者，淮阴人也。始为布衣时，贫无行，不得推择为吏，又不能治生商贾，常从人寄食饮，人多厌之者，常数从其下乡南昌亭长寄食，数月，亭长妻患之，乃晨炊蓐食。食时信往，不为具食。信亦知其意，怒，竟绝去。信钓于城下，诸母漂，有一母见信饥，饭信，竟漂数十日。信喜，谓漂母曰：「吾必有以重报母。」母怒曰：「大丈夫不能自食，吾哀王孙而进食，岂望报乎！」 淮阴屠中少年有侮信者，曰：「若虽长大，好带刀剑，中情怯耳。」众辱之曰：「信能死，刺我；不能死，出我跨下。」于是信孰视之，俛出下，蒲伏。一市人皆笑信，以为怯。……汉王之困固陵，用张良计，召齐王信，遂将兵会垓下。项羽已破，高祖袭夺齐王军。汉五年正月，徙齐王信为楚王，都下邳。 信至国，召所从食漂母，赐千金。及下乡南昌亭长，赐百钱，曰：「公，小人也，为德不卒。」召辱己之少年令出胯下者以为楚中尉。告诸将相曰：「此壮士也。方辱我时，我宁不能杀之邪？杀之无名，故忍而就于此。」
==========================
《论语·公冶长》 「子贡问曰：『赐也何如？』子曰：『女，器也。』曰：『何器也。』曰：『瑚琏也。』《集解》引包咸曰：「瑚琏，黍稷之器，夏曰瑚，殷曰琏，周曰簠簋。宗庙之器贵者。」
==========================
《太平御览》卷五百七十八〈乐部十六·琴中〉～2738～ 汉·蔡邕《琴操》：「高陵牧子娶妻无子，父母将改娶，牧子援琴鼓之，痛恩爱乖离，故曰别鹤操。」 《昭明文选》卷十八〈赋壬·音乐下·长笛赋〉～822～ 唐·李善注引蔡邕《琴操》曰：「商陵牧子娶妻五年，无子，父兄欲为改娶，牧子援琴鼓之，叹别鹤以舒其慎懑，故曰别鹤操。鹤一举千里，故名千里别鹤也。」又引崔豹《古今注》曰：「别鹤操，商陵牧子所作也。牧子娶妻五年，无子，父母将为之改娶。妻闻之，中夜起，闻鹤声，倚户而悲。牧子闻之，怆然歌曰：『将乖比翼隔天端，山川悠远路漫漫。揽衣不寝食。』后人因以为乐章也。」 《先秦汉魏晋南北朝诗·汉诗》卷十一〈琴曲歌辞·琴操·别鹤操〉～305～ 别鹤操者，商陵牧子所作也。牧子娶妻五年，无子，父兄将欲为改娶。妻闻之，中夜惊起，倚户悲啸。牧子闻之，援琴鼓之云云。痛恩爱之永离，因弹别鹤以舒情。故曰别鹤操，后仍为夫妇。
==========================
《太平广记》卷三〈神仙三·汉武帝〉～5～ 到夜二更之后，忽见西南如白云起，郁然直来，径趋宫庭，须臾转近，闻云中箫鼓之声，人马之响。半食顷，王母至也。县投殿前，有似鸟集。或驾龙虎，或乘白麟，或乘白鹤，或乘轩车，或乘天马，群仙数千，光耀庭宇。既至，从官不复知所在，唯见王母乘紫云之辇，驾九色斑龙。别有五十天仙，侧近鸾舆，皆长丈馀，同执彩旄之节，佩金刚灵玺，戴天真之冠，咸住殿下。王母唯挟二侍女上殿，侍女年可十六七，服青绫之褂，容眸流盼，神姿清发，真美人也。王母上殿东向坐，著黄金褡襡，文采鲜明，光仪淑穆。带灵飞大绶，腰佩分景之剑，头上太华髻，戴太真晨婴之冠，履玄璚凤文之舄。视之可年三十许，修短得中，天姿掩蔼，容颜绝世，真灵人也。下车登床，帝跪拜问寒暄毕立。因呼帝共坐，帝面南。王母自设天厨，真妙非常：丰珍上果，芳华百味；紫芝萎蕤，芬芳填樏；清香之酒，非地上所有，香气殊绝，帝不能名也。又命侍女更索桃果。须臾，以玉盘盛仙桃七颗，大如鸭卵，形圆青色，以呈王母。母以四颗与帝，三颗自食。桃味甘美，口有盈味。帝食辄收其核，王母问帝，帝曰：「欲种之。」母曰：「此桃三千年一生实，中夏地薄，种之不生。」帝乃止。于坐上酒觞数遍，王母乃命诸侍女王子登弹八琅之璈，又命侍女董双成吹云和之笙，石公子击昆庭之金，许飞琼鼓震灵之簧，婉淩华拊五灵之石，范成君击湘阴之磬，段安香作九天之钧。于是众声澈朗，灵音骇空。 《太平广记》卷七十〈女仙十五·许飞琼〉～433～ 唐开成初，进士许瀍游河中，忽得大病，不知人事，亲友数人。环坐守之，至三日，蹶然而起，取笔大书于壁曰：「晓入瑶台露气清，坐中唯有许飞琼。尘心未尽俗缘在，十里下山空月明。」书毕复寐。及明日，又惊起，取笔改其第二句曰「天风飞下步虚声」。书讫，兀然如醉，不复寐矣。良久，渐言曰：「昨梦到瑶台，有仙女三百余人，皆处大屋。内一人云是许飞琼，遣赋诗。及成，又令改曰：『不欲世间人知有我也。』既毕，甚被赏叹，令诸仙皆和，曰：『君终至此，且归。』若有人导引者，遂得回耳。」 《本事诗·事感》 诗人许浑，尝梦登山，有宫室凌云，人云：「此昆仑也。」既入，见数人方饮酒，招之，至暮而罢。赋诗云：「晓入瑶台露气清，坐中唯有许飞琼。尘心未断俗缘在，十里下山空月明。」他日复梦至其处，飞琼曰：「子何故显余姓名于人间？」座上即改为「天风吹下步虚声。」曰：「善。」
==========================
《汉书》卷七十六〈赵尹韩张两王列传·王章〉～3238～ 王章字仲卿，泰山钜平人也。少以文学为官，稍迁至谏大夫，在朝廷名敢直言。元帝初，擢为左曹中郎将，与御史中丞陈咸相善，共毁中书令石显，为显所陷，咸减死，章免官。成帝立，徵章为谏大夫，迁司隶校尉，大臣贵戚敬惮之。王尊免后，代者不称职，章以选为京兆尹。时帝舅大将军王凤辅政，章虽为凤所举，非凤专权，不亲附凤。会日有蚀之，章奏封事，召见，言凤不可任用，宜更选忠贤。上初纳受章言，后不忍退凤。章由是见疑，遂为凤所陷，罪至大逆。语在元后传。……初，章为诸生学长安，独与妻居。章疾病，无被，卧牛衣中，与妻决，涕泣。其妻呵怒之曰：「仲卿！京师尊贵在朝廷人谁踰仲卿者？今疾病困，不自激卬，乃反涕泣，何鄙也！」 《新校本晋书》卷六十五《王导传》 剑履上殿，入朝不趋，赞拜不名。
==========================
《汉书》卷六十五《东方朔传》 久之，伏日，诏赐从官肉。大官丞日晏不来，朔独拔剑割肉，谓其同官曰：「伏日当蚤归，请受赐。」即怀肉去。大官奏之。朔入，上曰：「昨赐肉，不待诏，以剑割肉而去之，何也？」朔免冠谢。上曰：「先生起自责也。」朔再拜曰：「朔来！朔来！受赐不待诏，何无礼也！拔剑割肉，壹何壮也！割之不多，又何廉也！归遗细君，又何仁也！」上笑曰：「使先生自责，乃反自誉！」复赐酒一石，肉百斤，归遗细君。
==========================
《世说新语笺疏》上卷上〈言语〉～36～ 支公好鹤，住剡东𡺯山。支公书曰：「山去会稽二百里。」有人遗其双鹤，少时翅长欲飞。支意惜之，乃铩其翮。鹤轩翥不复能飞，乃反顾翅，垂头视之，如有懊丧意。林曰：「既有凌霄之姿，何肯为人作耳目近玩？」养令翮成置，使飞去。
==========================
《梁书》卷十三《沈约传》 沈约字休文，吴兴武康人也。……隆昌元年，除吏部郎，出为宁朔将军、东阳太守。……约久处端揆，有志台司，论者咸谓为宜，而帝终不用，乃求外出，又不见许。与徐勉素善，遂以书陈情于勉曰：「吾弱年孤苦，傍无棋属，往者将坠于地，契阔屯邅，困于朝夕，崎岖薄宦，事非为己，望得小禄，傍此东归。岁逾十稔，方忝襄阳县，公私情计，非所了具，以身资物，不得不任人事。永明末，出守东阳，意在止足；而建武肇运，人世胶加，一去不返，行之未易。及昏猜之始，王政多门，因此谋退，庶几可果，托卿布怀于徐令，想记未忘。圣道聿兴，谬逢嘉运，往志宿心，复成乖爽。今岁开元，礼年云至，悬车之请，事由恩夺，诚不能弘宣风政，光阐朝猷，尚欲讨寻文簿，时议同异。而开年以来，病增虑切，当由生灵有限，劳役过差，总此凋竭，归之暮年，牵策行止，努力祗事。外观傍览，尚似全人，而形骸力用，不相综摄。常须过自束持，方可僶俛。解衣一卧，支体不复相关。上热下冷，月增日笃，取煖则烦，加寒必利，后差不及前差，后剧必甚前剧。百日数旬，革带常应移孔；以手握臂，率计月小半分。以此推算，岂能支久？」
==========================
《晋书》卷二十六《食货传》 晋自中原丧乱，元帝过江，用孙氏旧钱，轻重杂行，大者谓之比轮，中者谓之四文。吴兴沈充又铸小钱，谓之沈郎钱。
==========================
《海内十洲记》 汉武帝既闻王母说：八方巨海之中，有祖洲、瀛洲、玄洲、炎洲、长洲、元洲、流洲、生洲、凤麟洲、聚窟洲。有此十洲，乃人迹所稀绝处。 《海内十洲记》 汉武帝既闻王母说：八方巨海之中，有祖洲、瀛洲、玄洲、炎洲、长洲、元洲、流洲、生洲、凤麟洲、聚窟洲。有此十洲，乃人迹所稀绝处。祖洲，近在东海之中，地方五百里，去西岸七百里，上有不死之草。……玄洲在北海之中，戌亥之地，方七千二百里，去南岸三十六万里。上有太玄都，仙伯真公所治。多丘山，又有风山，声响如雷电。对天西北门，上多太玄仙官宫室，宫室各异，饶金芝玉草，乃是三天君下治之处，甚肃肃也。
==========================
《韩非子》卷四《说难》 夫龙之为虫也，可扰狎而骑也。然其喉下有逆鳞径尺，人有婴之，则必杀人。人主亦有逆鳞，说之者能无婴人主之逆鳞，则几矣。
==========================
《庄子集释》卷一上〈内篇·逍遥游〉～3～ 宋人资章甫而适诸越，越人断发文身，无所用之。尧治天下之民，平海内之政，往见四子藐姑射之山，汾水之阳，窅然丧其天下焉。」唐·成玄英疏：「章甫，冠名也。故孔子生于鲁，衣缝掖；长于宋，冠章甫。而宋实微子之裔，越乃太伯之苗，二国贸迁往来，乃以章甫为货。且章甫本充首饰，必须云鬟承冠，越人断发文身，资货便成无用。亦如荣华本犹滞著，富贵起自骄矜。尧既体道洞忘，故能无用天下。」
==========================
《海内十洲记》 聚窟洲，在西海中申未之地……山多大树，与枫木相类，而花叶香闻数百里，名曰反魂树。扣其树亦能自作声，声如群牛吼。闻之者皆心震神骇。伐其木根心，于玉斧中煮取汁，更微火煎如黑锡状，令可丸之，名曰惊精香，或名之为震灵丸，或名之为反生香，或名之为震檀香，或名之为人鸟精，或名之为却死香，一种六名。斯灵物也，香气闻数百里，死者在地，闻香气乃却活，不复亡也。
==========================
《后汉书》卷五十三〈周黄徐姜申屠列传·黄宪〉～744～ 黄宪字叔度，汝南慎阳人也。世贫贱，父为牛医。颍川荀淑至慎阳，遇宪于逆旅，时年十四，淑竦然异之，揖与语，移日不能去。谓宪曰：「子，吾之师表也。」既而前至袁阆所，未及劳问，逆曰：「子国有颜子，宁识之乎？」阆曰：「见吾叔度邪？」……林宗曰：「奉高之器，譬诸氿滥，虽清而易挹。叔度汪汪若千顷陂，澄之不清，淆之不浊，不可量也。」宪初举孝廉，又辟公府，友人劝其仕，宪亦不拒之，暂到京师而还，竟无所就。年四十八终，天下号曰「徵君」。
==========================
《论语注疏·子路》～6～ 樊迟请学稼，子曰：「吾不如老农。」请学为圃。曰：「吾不如老圃。」樊迟出。子曰：「小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？」
==========================
《礼记·缁衣》 「王言如丝，其出如纶。王言如纶，其出如綍。故大人不倡游言。」汉。郑玄注：「言言出弥大也。纶，今有秩，啬夫所佩也。綍，引棺素也。」唐·孔颖达疏：「王言初出微细如丝，及其出行于外，言更渐大如似纶也。言纶粗于丝。王言如纶，其出如綍者，亦言渐大，出如綍也，綍又大于纶。」
==========================
《高士传》卷中〈闵贡〉 闵贡字仲叔，太原人也，世称节士，虽周党之洁清自以弗及也。党见仲叔食无菜，遗以生蒜，仲叔曰：「我欲省烦耳，今更作烦邪！」受而不食。建武中，应司徒侯霸之辟，既至，霸不及政事，徒劳苦而巳。仲叔恨曰：「以仲叔为不足问邪？不当辟也。辟而不问，是失人也。」遂辞出，投檄而去。复以博士徵，不至。客居安邑，老病家贫，不能得肉，日买猪肝一片，屠者或不肯与。其令闻，敕吏常给焉。仲叔怪，问知之。乃叹曰：「闵仲叔岂以口腹累安邑邪？」遂去，客沛，以寿终。
==========================
《昭明文选》卷二十九〈诗己·杂诗上·古诗十九首〉～347～ 〈古诗十九首〉其十：「迢迢牵牛星，皎皎河汉女。纤纤擢素手，札札弄机杼。终日不成章，泣涕零如雨。河汉清且浅，相去复几许。盈盈一水间，脉脉不得语。」
==========================
《西京杂记》卷二 司马相如初与卓文君还成都。居贫。愁懑。以所著鹔裘就市人阳昌贳酒与文君为欢。
==========================
《晋书》卷五十六〈孙楚列传〉～539～ 孙楚字子荆，太原中都人也。祖资，魏骠骑将军。父宏，南阳太守。楚才藻卓绝，爽迈不群，多所陵傲，缺乡曲之誉。年四十馀，始参镇东军事。
==========================
《史记》卷一三○《太史公自序》 「是岁天子始建汉家之封，而太史公留滞周南，不得与从事，故发愤且卒。」唐·司马贞《史记索隐》：「张晏注：「自陕已东，皆周南之地也。」
==========================
《荀子·非相篇》～73～ 相人，古之人无有也，学者不道也。古者有姑布子卿，今之世梁有唐举，相人之形状颜色，而知其吉凶妖祥，世俗称之。 《史记》卷七十九〈蔡泽列传〉～248～ 蔡泽者，燕人也。游学干诸侯小大甚众，不遇。而从唐举相，曰：「吾闻先生相李兑，曰『百日之内持国秉』，有之乎？」曰：「有之。」曰：「若臣者何如？」唐举孰视而笑曰：「先生曷鼻，巨肩，魋颜，蹙齃，膝挛。吾闻圣人不相，殆先生乎？」蔡泽知唐举戏之，乃曰：「富贵吾所自有，吾所不知者寿也，愿闻之。」唐举曰：「先生之寿，从今以往者四十三岁。」蔡泽笑谢而去，谓其御者曰：「吾持粱刺齿肥，跃马疾驱，怀黄金之印，结紫绶于要，揖让人主之前，食肉富贵，四十三年足矣。」
==========================
《三国志》卷十八《魏书·庞德传》 后亲与关羽交战，射羽中额。时德常乘白马，羽军谓之白马将军，皆惮之。
==========================
《史记》卷六十九〈苏秦列传〉～226～ 北报赵王，乃行过雒阳，车骑辎重，诸侯各发使送之甚众众，疑于王者。周显王闻之恐惧，除道，使人郊劳。苏秦之昆弟妻嫂侧目不敢仰视，俯伏侍取食。苏秦笑谓其嫂曰：「何前倨而后恭也？」嫂委蒲服，以面掩地而谢曰：「见季子位高金多也。」苏秦喟然叹曰：「此一人之身，富贵则亲戚畏惧之，贫贱则轻易之，况众人乎！且使我有雒阳负郭田二顷，吾岂能佩六国相印乎！」于是散千金以赐宗族朋友。初，苏秦之燕，贷人百钱为资，乃得富贵，以百金偿之。遍报诸所尝见德者。其从者有一人独未得报，乃前自言。苏秦曰：「我非忘子。子之与我至燕，再三欲去我易水之上，方是时，我困，故望子深，是以后子，子今亦得矣。」唐·司马贞《史记索隐》：「负者，背也，枕也。近城之地，沃润流泽，最为膏腴，故曰『负郭』也。」
==========================
《庄子集释》卷一下〈内篇·齐物论〉～45～ 子綦曰：「偃，不亦善乎而问之也！今者吾丧我，汝知之乎？汝闻人籁而未闻地籁，汝闻地籁而未闻天籁夫！」……子游曰：「地籁则万窍是已，人籁则比竹是已。敢问天籁。」子綦曰：「夫吹万不同，而使其自已也，咸其自取，怒者其谁邪！」
==========================
《诗品》卷中 清河之方平原，殆如陈思之匹白马；于其哲昆，故称二陆。 《晋书》卷五十四〈陆云列传〉～48～ 云字士龙，六岁能属文，性清正，有才理。少与兄机齐名，虽文章不及机，而持论过之，号曰「二陆」。
==========================
《三国志》卷二十一《魏书·王粲传》附《陈琳传》 「太祖并以琳、瑀为司空军谋祭酒，管记室，军国书檄，多琳、瑀所作也。」南朝宋·裴松之注引《典略》曰：「琳作诸书及檄，草成呈太祖。太祖先苦头风，是日疾发，卧读琳所作，翕然而起曰：『此愈我病。』数加厚赐。」
==========================
《说苑》卷十一《善说》 君独不闻夫鄂君子皙之汎舟于新波之中也？乘青翰之舟，极芘，张翠盖而犀尾，班丽褂衽，会钟鼓之音，毕榜枻越人拥楫而歌，……乃楚说之曰：「今夕何夕搴中洲流，今日何日兮，得与王子同舟。蒙羞被好兮，不訾诟耻，心几顽而不绝兮，知得王子。山有木兮木有枝，心说君兮君不知。』于是鄂君子皙乃揄脩袂，行而拥之，举绣被而覆之。鄂君子皙，亲楚王母弟也。官为令尹，爵为执圭，一榜枻越人犹得交欢尽意焉。今君何以踰于鄂君子皙，臣何以独不若榜枻之人，愿把君之手，其不可何也？」襄成君乃奉手而进之，曰：「吾少之时，亦尝以色称于长者矣。未尝过僇如此之卒也。自今以后，愿以壮少之礼谨受命。」
==========================
《诗经·卫风·硕人》 「手如柔荑，肤如凝脂。领如蝤蛴，齿如瓠犀，螓首蛾眉。巧笑倩兮，美目盻兮。」东汉·郑玄笺：「螓谓蜻蜻也。」
==========================
《庄子集释》卷一上〈内篇·逍遥游〉～40～ 庄子曰：「子独不见狸狌乎？卑身而伏，以候敖者；东西跳梁，不辟高下；中于机辟，死于罔罟。今夫斄牛，其大若垂天之云。此能为大矣，而不能执鼠。今子有大树，患其无用，何不树之于无何有之乡，广莫之野，彷徨乎无为其侧，逍遥乎寝卧其下。不夭斤斧，物无害者，无所可用，安所困苦哉！」唐·成玄英疏：「无何有，犹无有也。莫，无也。谓宽旷无人之处，不问何物，悉皆无有，故曰无何有之乡也。」 《庄子集释》卷三下〈内篇·应帝王〉 名人曰：「去！汝鄙人也，何问之不豫也！予方将与造物者为人，厌，则又乘夫莽眇之鸟，以出六极之外，而游无何有之乡，以处圹埌之野。汝又何帠以治天下感予之心为？」 《庄子集释》卷十上〈杂篇·列禦寇〉 小夫之知，不离苞苴竿牍，敝精神乎蹇浅，而欲兼济道物，太一形虚。若是者，迷惑于宇宙，形累不知太初。彼至人者，归精神乎无始而甘冥乎无何有之乡。水流乎无形，发泄乎太清。悲哉乎！汝为知在毫毛，而不知大宁！
==========================
《周易参同契》卷上之下 「河上奼女，灵而最神，得火则飞，不见尘埃。」明·蒋一彪《集解》引后蜀彭晓：「河上奼女者，真汞也，见火则飞腾，如鬼隐龙潜，莫知所往。」
==========================
《后汉书》卷五十七〈杜栾刘李刘谢列传·刘瑜〉～856～ 「邹衍匹夫，杞氏匹妇，尚有城崩霜陨之异。」唐·李贤注引《淮南子》曰：「邹衍事燕惠王尽忠，左右谮之，王系之，仰天而哭，五月天为之下霜。」 《昭明文选》卷三十九〈上书启·上书·诣建平王上书〉～786～ 昔者贱臣叩心，飞霜击于燕地。唐·李善注引《淮南子》曰：「邹衍尽忠于燕惠王，惠王信谮而系之，邹子仰天而哭，正夏而天为之降霜。」 《论衡》卷五《感虚》 邹衍无罪，见拘于燕，当夏五月，仰天而哭，天为陨霜。
==========================
《艺文类聚》卷三十六 南朝宋·檀道鸾《续晋阳秋》：谢敷隐居会稽山。初，月犯少微星，一名处士星，时戴逵名重于敷，时人忧之。俄而敷死，故会稽士人嘲吴人云：「吴中高士，求死不得。」（据《艺文类聚》卷三十六引） 《晋书》卷九十四〈隐逸列传·谢敷〉～2457～ 初，月犯少微，少微一名处士星，占者以隐士当之。谯国戴逵有美才，人或忧之。俄而敷死，故会稽人士以嘲吴人云：「吴中高士，便是求死不得死。」
==========================
汉·贾谊《新书》卷七《退让》 翟王使使至楚，楚王欲夸之，故飨客于章华之台上，上者三休而乃至其上。楚王曰：「翟国亦有此台乎？」使者曰：「否。翟窭国也，恶见此台也。翟王之自为室也，堂高三尺，壤陛三累，茆茨弗剪，采椽弗刮。且翟王犹以作之者大苦，居之者大佚，翟国恶见此台也！」楚王愧。
==========================
《晋书》卷三十四《羊祜传》 祜历职二朝，任典枢要，政事损益，皆咨访焉，势利之求，无所关与。其嘉谋谠议，皆焚其草，故世莫闻。凡所进达，人皆不知所由。或谓祜慎密太过者，祜曰：「是何言欤！夫入则造膝，出则诡辞，君臣不密之诫，吾惟惧其不及。不能举贤取异，岂得不愧知人之难哉！且拜爵公朝，谢恩私门，吾所不取。」 《宋书》卷五十八《谢弘微传》 六年，东宫始建，领中庶子，又寻加侍中。弘微志在素宦，畏忌权宠，固让不拜，乃听解中庶子。每有献替及论时事，必手书焚草，人莫之知。上以弘微能营膳羞，尝就求食。弘微与亲故经营，既进之后，亲人问上所御，弘微不答，别以馀语酬之，时人比汉世孔光。
==========================
《庄子》内篇·卷一下《齐物论》 「莫寿于殇子，而彭祖为夭。」唐·成玄英疏：「人生在于襁褓而亡，谓之殇子。」 《庄子集释》卷一下〈内篇·齐物论〉 今且有言于此，不知其与是类乎，其与是不类乎？类与不类，相与为类，则与彼无以异矣。虽然，请尝言之。有始也者，有未始有始也者，有未始有夫未始有始也者。有有也者，有无也者，有未始有无也者，有未始夫未始有无也者。俄而有无矣，而未知有无之果孰有孰无也。今我则已有谓矣，而未知吾所谓之果有谓乎？其果无谓乎？天下莫大于秋豪之末，而大山为小，莫寿于殇子，而彭祖为夭。天地与我并生，万物与我为一。既已为一矣，且得有言乎？既已谓之一矣，且得无言乎？一与言为二，二与一为三。自此以往，巧历不能得，而况其凡乎？故自无适有以至于三，而况自有适有乎？无适焉，因是已。
==========================
《庄子》内篇·卷二中《人间世》 山木自寇也，膏火自煎也。桂可食，故伐之；漆可用，故割之。
==========================
《论语注疏·述而》～62～ 子曰：「饭疏食，饮水，曲肱而枕之，乐亦在其中矣。不义而富且贵，于我如浮云。」宋·邢炳疏：「疏食，菜食也。肱，臂也。言已饭菜食、饮水、寝则曲肱而枕之，以此为乐。不义而富且贵，于我如浮云者，富与贵虽人之所欲，若富贵而以不义者，于我如浮云，言非已之有也。」 《论语注疏·述而》～62～ 子曰：「饭疏食，饮水，曲肱而枕之，乐亦在其中矣。不义而富且贵，于我如浮云。」
==========================
《艺文类聚》卷九十六 辛氏《三秦记》曰：河津一名龙门，大鱼集龙门下数千，不得上。上者为龙，不上者，……故云曝鳃龙门。
==========================
《后汉书》卷七十九下〈儒林列传下·周泽〉～2579～ 十二年，以泽行司徒事，如真。泽性简，忽威仪，颇失宰相之望。数月，复为太常。清絜循行，尽敬宗庙。常卧疾斋宫，其妻哀泽老病，窥问所苦。泽大怒，以妻干犯斋禁，遂收送诏狱谢罪。当世疑其诡激。时人为之语曰：「生世不谐，作太常妻，一岁三百六十日，三百五十九日斋。」十八年，拜侍中骑都尉。后数为三老五更。建初中致仕，卒于家。 《说苑》卷五《贵德》 武王克殷，召太公而问曰：「将奈其士众何？」太公对曰：「臣闻爱其人者，兼屋上之乌；憎其人者，恶其馀胥；
==========================
《列子集释》卷七〈杨朱篇〉～237～ 昔人有美戎菽，甘枲茎芹萍子者，对乡豪称之。乡豪取而尝之，蜇于口，惨于腹，众哂而怨之，其人大惭。 《昭明文选》卷四十三、三国魏·嵇叔夜（康）《与山巨源绝交书》 野人有快炙背而美芹子者，欲献之至尊，虽有区区之意，亦已疏矣。
==========================
《神仙传》卷四《卫叔卿》 卫叔卿者，中山人也。服云母得仙，汉元封八月壬辰，孝武皇帝閒居殿上，忽有一人乘云车，驾白鹿，从天而下。来集殿前，其人年可三十许，色如童子，羽衣星冠，帝乃惊问，曰：「为谁？」答曰：「吾中山卫叔卿也。」帝曰：「子若是中山人，乃朕臣也，。可前共语。」叔卿本意谒帝，谓帝好道，见之必加优礼，而帝今云是朕臣也。于是大失望，默然不应，忽焉不知所在。 《神仙传》卷十《鲁女生》 女生道成，一旦与知友故人别，云入华山。去后五十年，先相识者逢女生华山庙前，乘白鹿，从玉女三十人。 《太平御览》卷九百六〈兽部十八·鹿〉～450～ 南朝梁·孙柔之《瑞应图》曰：黄帝时，西王母使使乘白鹿，献白环之休符。
==========================
《后汉书》卷三十五〈张曹郑列传·曹褒〉～208～ 国相孔融深敬于玄，屣履造门。告高密县为玄特立一乡，曰：「昔齐置『士乡』，越有『君子军』，皆异贤之意也。郑君好学，实怀明德。昔太史公、廷尉吴公、谒者仆射邓公，皆汉之名臣。又南山四皓有园公、夏黄公，潜光隐耀，世嘉其高，皆悉称公。然则公者仁德之正号，不必三事大夫也。今郑君乡宜曰『郑公乡』。昔东海于公仅有一节，犹或戒乡人侈其门闾，矧乃郑公之德，而无驷牡之路！可广开门衢，令容高车，号为『通德门』。」
==========================
《三国志》卷五十七《吴书·虞翻传》 「翻性疏直，数有酒失。权与张昭论及神仙，翻指昭曰：『彼皆死人，而语神仙，世岂有仙人邪！』权积怒非一，遂徙翻交州。虽处罪放，而讲学不倦，门徒常数百人。又为《老子》、《论语》、《国语》训注，皆传于世。」南朝宋·裴松之注引《翻别传曰》：「翻放弃南方，云『自恨疏节，骨体不媚，犯上获罪，当长没海隅，生无可与语，死以青蝇为吊客，使天下一人知己者，足以不恨。』」
==========================
《艺文类聚》卷五十七 东汉·崔骃《七依》：回顾百万，千金一笑。 《贾氏说林》 武帝与丽娟看花时，蔷薇始开，态若含笑。帝曰：“此花绝。胜佳人笑也。”丽娟曰：“笑可买乎？”帝曰：“可。”丽娟遂取黄金百斤，作买笑钱，奉帝为一日之欢。蔷薇名买笑，自丽娟始。
==========================
《法言义疏》卷十六〈渊骞〉～47～ 或问：「渊、骞之徒恶乎在？」曰：「寝。」或曰：「渊、骞曷不寝？」曰：「攀龙鳞，附凤翼，巽以扬之，勃勃乎其不可及也。如其寝！如其寝！」 《汉书》卷一○○下《叙传下》 舞阳鼓刀，滕公厩驺，颍阴商贩，曲周庸夫，攀龙附凤，并乘天衢。 《汉书》卷一上〈光武帝纪上〉～4249～ 行到南平棘，诸将复固请之。光武曰：「寇贼未平，四面受敌，何遽欲正号位乎？诸将且出。」耿纯进曰：「天下士大夫捐亲戚，弃土壤，从大王于矢石之閒者，其计固望其攀龙鳞，附凤翼，以成其所志耳。今功业即定，天人亦应，而大王留时逆众，不正号位，纯恐士大夫望绝计穷，则有去归之思，无为久自苦也。大众一散，难可复合。时不可留，众不可逆。」纯言甚诚切，光武深感，曰：「吾将思之。」
==========================
《搜神记》卷十三～99～ 南方有虫，名「𧑒𧍪」，一名「𩨳蠋，」又名「青蚨，」形似蝉而稍大，味辛美，可食。生子必依草叶，大如蚕子，取其子，母即飞来，不以远近，虽潜取其子，母必知处。以母血涂钱八十一文，以子血涂钱八十一文：每市物。或先用母钱，或先用子钱，皆复飞归。轮转无已。故淮南子术以之还钱，名曰「青蚨。」
==========================
《春秋左传·襄公二十六年》 「初楚伍参与蔡太师子朝友，其子伍举与声子相善也。伍举娶于王子牟，王子牟为申公而亡，楚人曰：『伍举实送之。』伍举奔郑。将遂奔晋，声子将如晋，遇之于郑郊，班荆相与食，而言复故。」晋·杜预注：「班，布也。布荆坐地，共议归楚事。朋友世亲。」
==========================
《庄子》内篇·卷一上《逍遥游》 「蜩与学鸠笑之曰：『我决起而飞，抢榆枋，时则不至而控于地而已矣，奚以之九万里而南为？』」
==========================
《后汉书》卷五十四〈杨震列传·（曾孙）杨彪〉～788～ 建安元年，从东都许。时天子新迁，大会公卿，兖州刺史曹操上殿，见彪色不悦，恐于此图之，未得宴设，托疾如厕，因出还营。彪以疾罢。时袁术僭乱，操托彪与术婚姻，诬以欲图废置，奏收下狱，劾以大逆。将作大匠孔融闻之，不及朝服，往见操曰：「杨公四世清德，海内所瞻。周书父子兄弟罪不相及，况以袁氏归罪杨公。易称『积善馀庆』，徒欺人耳。」操曰：「此国家之意。」融曰：「假使成王杀邵公，周公可得言不知邪？今天下缨緌搢绅所以瞻仰明公者，以公聪明仁智，辅相汉朝，举直厝枉，致之雍熙也。今横杀无辜，则海内观听，谁不解体！孔融鲁国男子，明日便当拂衣而去，不复朝矣。」操不得已，遂理出彪。
==========================
《汉书》卷八十二〈王商史丹傅喜列传·史丹〉～3377～ 竟宁元年，上寝疾，傅昭仪及定陶王常在左右，而皇后太子希得进见。上疾稍侵，意忽忽不平，数问尚书以景帝时立胶东王故事。是时，太子长舅阳平侯王凤为卫尉侍中，与皇后太子皆忧，不知所出。丹以亲密臣得侍视疾，候上间独寝时，丹直入卧内，顿首伏青蒲上，涕泣言曰：「皇太子以适长立，积十馀年，名号系于百姓，天下莫不归心臣子。见定陶王雅素爱幸，今者道路流言，为国生意，以为太子有动摇之议。审若此，公卿以下必以死争，不奉诏。臣愿先赐死以示群臣！」天子素仁，不忍见丹涕泣，言又切至，上意大感，喟然太息曰：「吾日困劣，而太子两王幼少，意中恋恋，亦何不念乎！然无有此议。且皇后谨慎，先帝又爱太子，吾岂可违指！驸马都尉安所受此语？」丹即却，顿首曰：「愚臣妄闻，罪当死！」上因纳，谓丹曰：「吾病寖加，恐不能自还。善辅道太子，毋违我意！」丹嘘唏而起。太子由是遂为嗣矣。唐·颜师古注引应劭曰：「以青规地曰青蒲，自非皇后不得至此。」
==========================
《三国志》卷二十一〈魏书·王粲传·嵇康〉～606～ 南朝宋·裴松之注引《魏氏春秋》：康临刑自若，援琴而鼓，既而叹曰：「雅音于是绝矣！」 《晋书》卷四十九〈嵇康列传〉～369～ 嵇康字叔夜，谯国铚人也。其先姓奚，会稽上虞人，以避怨，徙焉。铚有嵇山，家于其侧，因而命氏。兄喜，有当世才，历太仆、宗正。康早孤，有奇才，远迈不群，身长七尺八寸，美词气，有风仪，而土木形骸，不自藻饰，人以为龙章凤姿，天质自然。恬静寡欲，含垢匿瑕，宽简有大量。学不师受，博览无不该通，长好老庄。与魏宗室婚，拜中散大夫。常修养性服食之事，弹琴咏诗，自足于怀。以为神仙禀之自然，非积学所得，至于导养得理，则安期、彭祖之伦可及，乃著《养生论》。 《新校本后汉书》卷二十六《百官志》 汉旧仪曰：「黄门郎属黄门令，日暮入对青琐门拜，名曰夕郎。」
==========================
《诗经·小雅·常棣》 妻子好合，如鼓瑟琴。 《诗经·周南·关雎》 窈窕淑女，琴瑟友之。
==========================
《史记》卷三十一《吴太伯世家》 十九年夏，吴伐越，越王句践迎击之槜李。越使死士挑战，三行造吴师，呼，自刭。吴师观之，越因伐吴，败之姑苏，伤吴王阖庐指，军却七里。吴王病伤而死。阖庐使立太子夫差，谓曰：「尔而忘句践杀汝父乎？」对曰：「不敢！」三年，乃报越。……二十年，越王句践复伐吴。二十一年，遂围吴。二十三年十一月丁卯，越败吴。越王句践欲迁吴王夫差于甬东，予百家居之。吴王曰：「孤老矣，不能事君王也。吾悔不用子胥之言，自令陷此。」遂自刭死。越王灭吴，诛太宰嚭，以为不忠，而归。 《新校本史记三家注》卷八十三《鲁仲连邹阳列传·鲁仲连传》 平原君乃置酒，酒酣起前，以千金为鲁连寿。鲁连笑曰：「所贵于天下之士者，为人排患释难解纷乱而无取也。●有取者，是商贾之事也，而连不忍为也。」遂辞平原君而去，终身不复见。
==========================
《尚书》卷五〈虞书·益稷〉～72～ 夔曰戛击鸣球，搏拊琴瑟以咏，祖考来格，虞宾在位，群后德让。下管鼗鼓，合止祝柷，笙镛以间；鸟兽跄跄。《箫韶》九成，凤皇来仪。夔曰：「于！予击石拊石，百兽率舞，庶尹允谐。」旧题汉·孔安国传：「仪，有容仪。备乐九奏而致凤皇。」
==========================
《昭明文选》卷二十一〈诗乙·咏史·五君咏五首·阮始平〉～00～ 仲容青云器，实禀生民秀。达音何用深？识微在金奏。唐·李善注：「青云，言高远也。《史记》太史公曰：『夫闾巷之人，欲砥行立名者，非附青云之士，恶能施于后代哉！』」
==========================
《诗经·卫风·木瓜》 「投我以木李，报之以琼玖。」汉·毛氏传：「琼玖，玉名。」
==========================
汉·刘向《说苑》卷十七《杂言》 孔子见荣启期，衣鹿皮裘，鼓瑟而歌。孔子问曰：「先生何乐也？」对曰：「吾乐甚多。天生万物唯人为贵，吾既已得为人，是一乐也。人以男为贵，吾既已得为男，是二乐也。人生不免襁褓，吾年已九十五，是三乐也。夫贫者士之常也，死者民之终也，处常待终，当何忧乎？」
==========================
《越绝书》卷十一〈越绝外传记宝剑〉～266～ 楚王召风胡子而问之曰：「寡人闻吴有干将，越有欧冶子，此二人甲世而生，天下未尝有。精诚上通天，下为烈士。寡人愿赍邦之重宝，皆以奉子，因吴王请此二人作铁剑，可乎？」风胡子曰：「善。」于是乃令风胡子之吴，见欧冶子、干将，使之作铁剑。欧冶子、干将凿茨山，泄其溪，取铁英，作为铁剑三枚：一曰龙渊，二曰泰阿，三曰工布。毕成，风胡子奏之楚王。楚王见此三剑之精神，大悦风胡子，问之曰：「此三剑何物所象？其名为何？」风胡子对曰：「一曰龙渊，二曰泰阿，三曰工布。」楚王曰：「何谓龙渊、泰阿、工布？」风胡子对曰：「欲知龙渊，观其状，如登高山，临深渊；欲知泰阿，观其釽，巍巍翼翼，如流水之波；欲知工布，釽从文起，至脊而止，如珠不可衽，文若流水不绝。」
==========================
《史记》卷一〈五帝本纪·黄帝〉～6～ 举风后、力牧、常先、大鸿以治民。南朝宋·裴骃《史记集解》：「郑玄曰：『风后，黄帝三公也。』」唐·张守节《史记正义》：「晋·皇甫谧《帝王世纪》云：『黄帝梦大风吹天下之尘垢皆去， 又梦人执千钧之弩，驱羊万群。帝寤而叹曰：「风为号令，执政者也。垢去土，后在也。天下岂有姓风名后者哉？夫千钧之弩，异力者也。驱羊数万群，能牧民为善者也，天下岂有姓力名牧者哉？」于是依二占而求之，得风后于海隅，登以为相。得力牧于大泽，进以为将。黄帝因著《占梦经》十一卷。』」
==========================
《诗经·曹风·蜉蝣》 「蜉蝣掘阅，麻衣如雪。」东汉·郑玄笺：「麻衣，深衣。诸侯之朝朝服，朝夕则深衣也。」唐·孔颖达疏：「麻衣者白布衣。如雪，言甚鲜絜也。」 《昭明文选》卷十三南朝宋·谢惠连《雪赋》 曹风以麻衣比色，楚谣以幽兰俪曲。
==========================
《列子·汤问》 周穆王大征西戎，西戎献锟铻之剑，火浣之布。其剑长尺有咫，练钢赤刃；用之切玉如切泥焉。 晋·张华《博物志》卷二《异产》 《周书》曰：西域献火浣布，昆吾献切玉刀。火浣布污则烧之，即洁。刀切玉如蜡。布，汉时有献者，刀则未闻。 《新校本汉书》卷五十二窦田灌韩传第二十二韩安国 公孙诡、羊胜说王求为帝太子及益地事，恐汉大臣不听，乃阴使人刺汉用事谋臣。及杀故吴相爰盎，景帝遂闻诡、胜等计画，乃遣使捕诡、胜，必得。汉使十辈至梁，相以下举国大索，月馀弗得。安国闻诡、胜匿王所，乃入见王而泣曰：「主辱者臣死。大王无良臣，故纷纷至此。今胜、诡不得，请辞赐死。」王曰：「何至此？」安国泣数行下，曰：「大王自度于皇帝，孰与太上皇之与高帝及皇帝与临江王亲？」王曰：「弗如也。」安国曰：「夫太上皇、临江亲父子间，然高帝曰『提三尺取天下者朕也』，故太上终不得制事，居于栎阳。临江，适长太子，以一言过，废王临江 《新校本陈书》卷二《高祖本纪》 十一月景申，诏曰：「东都齐国，义乃亲贤，西汉城阳，事兼功烈。散骑常侍、使持节、都督会稽等十郡诸军事、宣毅将军、会稽太守长城县侯茜，学尚清优，神凝正，文参礼乐，武定妖氛，心力谋猷，为家治国，拥旄作守，月有成，辟彼关河，功踰萧、寇，萑蒲之盗，自反耕农，篁竹之豪，用禀声朔。朕以虚寡，属当兴运，提彼三尺，宾于四门，王业艰难，赖乎此子，宜隆上爵，称是元功。可封临川郡王，邑二千户。兄子梁中书侍郎顼袭封始兴王，弟子梁中书侍郎昙朗袭封南康王，礼秩一同正王。」己亥，甘露降于钟山松林，弥满岩谷。庚子，开善寺沙门采之以献，
==========================
《世说新语》下卷上《简傲》 「王子敬自会稽经吴，闻顾辟疆有名园。先不识主人，径往其家，值顾方集宾友酣燕。而王游历既毕，指麾好恶，傍若无人。顾勃然不堪曰：『傲主人，非礼也；以贵骄人，非道也。失此二者，不足齿人，伧耳！』便驱其左右出门。王独在舆上回转，顾望左右移时不至，然后令送箸门外，怡然不屑。」南朝梁·刘孝标注引《顾氏谱》曰：「辟疆，吴郡人。历郡功曹、平北参军。」
==========================
